The Project Gutenberg eBook of Storia degli Italiani, vol. 6 (di 15), by
Cesare Cantù

This eBook is for the use of anyone anywhere in the United States and
most other parts of the world at no cost and with almost no restrictions
whatsoever. You may copy it, give it away or re-use it under the terms
of the Project Gutenberg License included with this eBook or online at
www.gutenberg.org. If you are not located in the United States, you
will have to check the laws of the country where you are located before
using this eBook.

Title: Storia degli Italiani, vol. 6 (di 15)

Author: Cesare Cantù

Release Date: September 20, 2021 [eBook #66347]

Language: Italian

Character set encoding: UTF-8

Produced by: Barbara Magni and the Online Distributed Proofreading Team at
             http://www.pgdp.net (This file was produced from images made
             available by The Internet Archive)

*** START OF THE PROJECT GUTENBERG EBOOK STORIA DEGLI ITALIANI, VOL. 6 (DI
15) ***

                                 STORIA
                             DEGLI ITALIANI


                                  PER
                              CESARE CANTÙ


                           EDIZIONE POPOLARE
         RIVEDUTA DALL’AUTORE E PORTATA FINO AGLI ULTIMI EVENTI

                                TOMO VI.



                                 TORINO
                      UNIONE TIPOGRAFICA EDITRICE
                                  1875




LIBRO OTTAVO




CAPITOLO LXXXI.

Origine dei Comuni.


Un pregiudizio attaccatoci da moderni scrittori confonde il Comune
colla repubblica, la libertà civile colla libertà politica; onde,
al nominare l’istituzione dei Comuni, immaginiamo una di quelle
formidabili sollevazioni del dolore irritato, ove le plebi insorgessero
contro i governanti, risolute di partecipare ai diritti politici di
questi.

Nulla di ciò. Erano i deboli, che aspiravano ai diritti dell’umanità,
a scuotersi di dosso il giogo feudale divenuto intollerabile, staccarsi
dalla gleba, tornare liberi della persona, degli averi, della volontà,
unendosi coi signori sotto una comune giustizia. In Italia queste
franchigie crebbero fino a costituire gloriose repubbliche; in
Francia, al contrario, diedero fondamento all’autorità monarchica;
in Inghilterra i Comuni si congiunsero coi baroni onde fare a
quella contrappeso; insomma possono associarsi con qual sia forma di
governo, essendo il Comune un’estensione della famiglia, anzichè uno
sminuzzamento del principato.

L’origine de’ Comuni è uno dei punti che più vennero esaminati e
controversi, dopochè le molte carte tratte in luce, e l’esame de’ varj
elementi della vita sociale mostrarono l’importanza di quella oscura
transizione dal vecchio mondo al moderno, donde cominciò il medio
ceto, o, come dicono, il terzo stato, che in sostanza è il popolo
d’oggi. Gli scrittori municipali troppo poco s’avvidero dell’interesse
che ispirerebbe ai loro racconti il tratteggiare la vita interna e il
particolare incremento degli uomini e della società comunale: sicchè
noi non abbiamo, ch’io sappia, la compiuta storia d’alcun Comune. Il
Sismondi saltò di netto la quistione, che pur era capitalissima in una
storia delle repubbliche. Il Muratori adunò preziosi documenti, ma non
ne dedusse un concetto generale e coerente, pur in massima allineandosi
co’ suoi contemporanei nel credere che i Comuni nostri fossero una
continuazione degli antichi. Ciò fu sostenuto incidentemente da molti
e con erudizione dal Savigny e dal Pagnoncelli; il quale avrebbe
avanzato assai questo tema se avesse meglio distinti i tempi. Altri
sentirono col Raynouard, che in Francia, e principalmente nella parte
meridionale, vedea le antiche municipalità sopravivere al naufragio
barbarico, e al lentare dell’oppressione rigalleggiare per formare
il Comune[1]. S’egli in ciò (come in quella sua lingua romanza, alla
quale pur aderirono spensieratamente altri Italiani) abbia recato
un’erudizione di buona lega, se con rettissima coscienza sostenuto
un paradosso, non è qui luogo a discuterlo: basti che in quistioni sì
delicate bisogna stare guardinghi di non attribuire un senso generale a
ciò ch’è particolare, nè applicare ad una nazione quel che in un’altra
si avveri.

V’inciamparono in senso opposto i Tedeschi, sostenendo i Comuni
nostri figliati dalla società germanica; essere in ogni città rimasti
uomini della stirpe conquistatrice, e in conseguenza liberi, sebbene
non possessori di feudi, e dipendenti soltanto dal re; i quali
moltiplicaronsi mediante le emancipazioni ed il commercio, tanto che il
loro Comune esclusivo divenne il nuovo Comune generale[2].

L’eclettismo, riprovevole quando assonni in mezze verità gli spiriti
non bisognosi di profonde convinzioni, merita lode quando, nessuna
escludendone, tutte le pondera senza predilezione, onde raggiungere la
certezza relativa dove l’assoluta è inarrivabile. E in Italia appunto
tutti que’ sistemi hanno alcuna parte di verità, attesa la diversissima
sorte che corsero i paesi nostri, da diversissimi elementi derivando.

Prima di Roma, l’Europa civile era disposta in municipalità sovrane,
mai non essendosi alzato un grande impero che le singole riducesse
ad unità di legge e di amministrazione; e in ciò risiede la capitale
differenza dei popoli nostri dagli asiatici. Roma stessa fu un
municipio, il quale prevalse dapprima agli altri italici, poi a
tutti d’Europa, e quei governi parziali restrinse all’amministrazione
civile. Tali noi gli abbandonammo allo sfasciarsi dell’Impero; tali li
trovarono i Barbari. Questi forse lasciarono sussistere qualche forma
di regime comunale, non già per generosa indulgenza, ma per ignoranza
e per difetto d’ordini surrogabili; ma se permisero alla stirpe vinta
qualche resto di paesano reggimento, non potè essere che ristretto e
precario quanto il portava una militare oppressione. Tassarsi fra loro
per conservare un ponte, una via; eleggere chi riscotesse le taglie
imposte dal vincitore; congregarsi per nominare i parroci e i vescovi;
qualc’altro atto di non maggiore rilievo, erano per avventura i soli
residui di costituzione cittadina. Vero è che ogni memoria quasi ce
ne manca nel IX e X secolo[3]: ma di quant’altre cose non è allora
interrotta la ricordanza fra tanto scompiglio e sì poche scritture?

Nè questa persistenza sotto i Barbari parrà fuori di buona congettura
a chi veda persino i Turchi abbattere amministrazione, istituzioni,
costumi, gerarchia dell’impero orientale; eppure ai tributarj non
imporre nè le loro forme amministrative, nè la legge civile, talchè le
istituzioni adottate dai raja si mantennero indipendenti affatto dal
canone musulmano.

Quel che meno comprendo è come mai il Comune potesse conservarsi sotto
le sbricciolate dominazioni feudali, quando ogni villaggio avea, direi
quasi, un re che immediatamente amministrava, giudicava, provvedeva;
e forse perì del tutto il sistema comunale ove il feudalismo si
assodò. In Italia, per altro, a conservarne almeno la memoria valse
il non esservi mai caduto in totale dimenticanza il diritto romano,
il quale forse si insegnò sempre nelle scuole, certo modificò
le barbare legislazioni, spesso fu applicato nelle decisioni dei
tribunali, massime degli ecclesiastici. Un codice romano del secolo
IX o X nell’archivio di Udine mostrerebbe magistrati municipali, e
che le città avessero decurioni, nominassero giudici per amministrare
la giustizia e per sovrantendere ai beni ed alle entrate loro, con
giurisdizione però dipendente dalla pubblica, e limitata agli affari
civili dei Romani, cioè dei vinti, e ai minori delitti delle classi
basse[4]. Ma, qual l’abbiamo alle stampe, quel documento è rozzo e
incoerente, nè tampoco sappiamo per qual paese venisse compilato.

Alle città che rimasero sottoposte ai Greci era stata, pel codice
Giustinianeo, tolta la scelta de’ proprj magistrati, che costituisce
il privilegio capitale del Comune. Ma molte, inviolate dai Barbari,
dall’impero greco dipendeano di mero nome; onde non v’è ragione che
n’andasse abolita la costituzione comunale. Tali ci pajono Roma, Gaeta,
le isole venete, ove, allo sfasciarsi dell’Impero, le curie presero
le redini, l’amministrazione traducendo in governo. Gl’imperanti di
Costantinopoli, che agio, che forza aveano per provvedere a queste
disgregate provincie? onde anche quelle che stavano a loro obbedienza,
si videro spinte ad amministrarsi e difendersi da sè. A tal uso
applicarono il tributo che riscotevano col metodo antico; come ebbero
erario, così formarono una milizia; regolarono la polizia; fecero
anche decreti quando li sentissero necessarj. Il duce che soleva
essere mandato da Costantinopoli, fu eletto fra cittadini, a nessun
più importando di venire fin qui ad una dignità di molto peso e di
scarso profitto; poi ogni legame andò sciolto in tempi di vacanza o di
anarchia, e definitamente nella guerra che gl’imperatori teologastri
indissero alle sacre immagini; talchè ne uscì un governo affatto a
popolo.

Questi vivi e vicini esempj e le non cancellate reminiscenze poterono
nutrire o ridestare il desiderio della libertà ne’ residui Italiani,
appena l’oppressura si rallentasse a segno, che non dovessero pensare
unicamente alla vita e alla sicurezza.

Ma non dal solo elemento romano costituironsi i Comuni; bensì, come
ogni altra cosa del medioevo, dal germanico insieme e dal cristiano.
L’invasione dei Longobardi avea ridotto i natii a condizione quasi
servile; esclusi interamente dal governo perchè esclusi dall’armi,
restavano uomini altrui, mentre i conquistatori formavano la classe
dei liberi, de’ quali soli la legge prendeva cura; e non si disse più
un cittadino milanese o bergamasco, ma soltanto un Longobardo o un
Romano. Altrettanto seguitò sotto i Franchi; ma la prosapia vinta fu
più ravvicinata alla vincitrice, giacchè si prefisse un guidrigildo
anche sulla vita e sulle offese recate ai Romani; e se ciascuna
stirpe conservava le leggi proprie, i capitolari emanati dai Carolingi
obbligavano tutti; allo stesso diritto longobardico faceansi glosse e
commenti di senso romano, alterandoli per modo che, restando longobarda
la legge, romanamente giudicava il fôro.

Spezzatosi l’impero di Carlo Magno, coll’estendere dei feudi si
spegnevano le differenze d’origine, poichè l’uomo non era più
longobardo o franco o romano, ma del tal feudo o del tal signore;
e nell’autonomia, propria di ciascun feudatario, restava assorta la
varietà di diritti. I feudi passo a passo s’intrusero anche nelle terre
dominate dai Greci, massime dopo la conquista dei Normanni; sicchè
per la più parte d’Italia restò mutata la natura delle proprietà, e
ciascuno fu l’uomo del proprio terreno, e corse la fortuna di quello.

Ciò in campagna. Ma delle città le più non dipendevano da un
feudatario, bensì da un conte, magistrato regio. I conti si rendeano
sempre meno dipendenti da imperatori fiacchi e distanti; onde
screditavasi l’autorità regia, mentre invigoriva la feudale. Squarciato
il corpo politico in infiniti brani si può dire indipendenti, e
scomposta l’unità governativa, i grandi vassalli operavano di pieno
arbitrio nella loro giurisdizione, quasi la tenessero non dai re, ma
in patrimonio; negli interregni strascinavano in lungo la nomina del
successore, e lo desideravano debole perchè non pensasse a ricuperare
il ceduto od usurpato dominio. Duranti poi le violenze che descrivemmo
fra l’Impero e la Chiesa, tutto andava in frazioni e sêtte, che
ondeggiavano a seconda dei capi e degli accidenti; nè ben accertandosi
qual fosse il re legittimo, se ne togliea pretesto di non obbedire
a nessuno, o poneasi la docilità a prezzo di crescenti privilegi.
In società d’origine feudale, stante il generale principio che ogni
podestà emana dal re, nessun diritto si trova che non sia privilegio
e concessione; lo saldano, lo garantiscono, lo dilatano, ma sempre
come concessione. Laonde la libertà cui allora si aspirava, non era
un governo fondato sull’assenso di tutti i membri del corpo sociale
adunati, ma un privilegio concesso ad alcuni in particolare.

Sarebbesi allora potuto scomporre affatto la monarchia, ma le città
non sentivano ancora la propria forza; i gentiluomini e la nobiltà
inferiore, discendenti dai primitivi conquistatori, temeano che il
cessare di essa non li riducesse dipendenti da altri nobili, sicchè
preferirono di cercare dal re immunità, cioè d’esercitare giurisdizione
sulle proprie terre o sui proprj dipendenti, senza che il conte regio
vi potesse. Primi a domandarla furono gli arimanni[5], cioè uomini
liberi, residuo dei conquistatori, non legati a verun feudatario, e
protetti dal conte come appartenenza del re; poi i monasteri, i corpi
d’arte, gli ordini cavallereschi. Re e gran signori non rendeansi
malagevoli ad emanciparli, contenti anzi di far con ciò acquisto di
sudditi per sè, e indebolire i vassalli dipendenti. I feudatarj poi
e i vescovi domandavano immunità più estese, cioè che il conte regio
cessasse da ogni giurisdizione anche sovra i liberi, abitanti nel
loro terreno, nel quale ne istituivano una loro propria, dove erano
richiesti alla pari e i liberi discendenti dai conquistatori, ed i
villani e censuali, gente per lo più romana. Eccovi un embrione del
Comune.

Stanno dunque a fronte molti poteri. I re, mirando a ridurre in
prerogativa monarchica il primato feudale, desiderano comandare
direttamente al popolo senza l’interposizione dei baroni, e perciò
quello da questi emancipare. I baroni, all’opposto, eransi affaticati
ad assicurarsi l’indipendenza e convertire il politico dominio in
reale e personale privato, e v’erano riusciti col rendere vitalizj
i feudi, poi ereditarj. Da ultimo i vinti, non gravati più dal peso
sproporzionato di un potere centrale, ridestavansi per conservare o
ricuperare i possessi antichi, le leggi non dimentiche, la contrastata
religione, partecipare ai privilegi dei vincitori, ed essere
considerati pari alla gente dominatrice ne’ servigi e nella giustizia.
In Francia si strinsero attorno al re, che venne per tal modo via via
rinforzandosi: in Italia non poteano altrettanto, perchè la regia era
accoppiata all’autorità imperiale, che si mutò da Franchi a Italiani,
poi a Tedeschi, controbilanciati sempre dai papi e dai grandi vassalli.

Mentre a questi dava rinforzo la lontananza del principe, gl’indeboliva
l’aumentarsi dei piccoli feudatarj e il prevalere degli ecclesiastici,
che, come ogni altra cosa d’allora, aveano preso sembianza feudale,
cioè congiunto ai possessi la sovranità. La Chiesa è costituita con
forme a popolo; assemblee, rappresentanza, giurisdizione propria
mantenne anche sotto ai Barbari; unica aveva asili contro la
prepotenza, richiami contro la tirannia. Il popolo dei vinti, privo
d’ogni diritto legale in faccia al conquistatore, più volentieri recava
le sue querele ai sacerdoti che non ai baroni; a chi le giudicasse
per prudenza e per leggi scritte, che non a chi le recideva a colpi
di sciabola; onde l’autorità ecclesiastica erasi ingrandita perchè
popolare. L’innalzarsi dunque del clero importava sollievo del popolo;
e tanto avvenne allorchè, sotto ai Franchi, esso diventò essenziale
elemento della civile società, e i vescovi entrarono nelle assemblee
legislative, e finirono col signoreggiarle. Venuti di tanto peso nelle
pubbliche rivolture, ottennero dai re l’immunità dei proprj possessi,
indi delle città ove sedevano, per modo che al conte più non restasse
giurisdizione, ma fosse trasferita nel vescovo. Così la esercitavano
sopra i liberi borghesi, i quali non godeano rappresentanza nella
costituzione, ma crescevano d’importanza col crescere del commercio e
delle industrie.

Il primo esempio sicuro d’immunità in Italia è di Carlo il Grosso,
che al vescovo di Parma concede di «giudicare, definire, deliberare,
come il conte del nostro palazzo, tutte le cose e le famiglie, sì de’
cherici come di tutti gli abitanti d’essa città». Lamberto imperatore
a Gamenulfo vescovo di Modena nell’898 confermava tutti i possessi, e
che, _secondo il costume delle altre chiese_, gli affari della modenese
siano esaminati da persone idonee e veraci, fin alla piena giustizia;
nè alcun conte pubblico o curatore della repubblica vada a cercar
ragione ne’ monasteri o nelle chiese, o ad esigere fredi e tributi nei
possessi, o farvi mansioni e parate, o levarne statichi, o pignorare od
obbligar uomini, siano servi o liberi, nè condurli in oste o chiederli
d’illeciti servizj; nella città stessa continuino ad esservi chierici
che stendano libelli e citazioni negli affari ecclesiastici; possa la
chiesa, invece del re, esigere il censo dovuto dalle strade, porte,
ponti, e da quanto già pagavasi _anticamente_ alla città e ai curatori
della repubblica; e cavar fossi, costruire mulini, eriger porte e forti
a due miglia in giro, e aprire e chiudere l’acqua senza _pubblica_
opposizione[6].

Nel 904 re Berengario privilegiava il vescovo di Bergamo di riedificar
le mura della sua città a riparo dagli Ungheri, dovunque esso vescovo
e i suoi _concittadini_ credessero necessario; e a lui assicurava la
libera giurisdizione sopra la città e i distretti[7]. Ottone II nel
973 concedeagli di nuovo _omnes districtiones et publicæ functiones
villarum et castellorum, quæ sunt in circuitu ipsius civitatis de eodem
comitatu pertinentes, usque ad spacium et extensionem, per omnes partes
ejusdem civitatis, trium miliarium_, fin ad Aciano e Seriate; inoltre
la val Seriana fino alla Camonica. Enrico III nel 1041 confermava
a quel vescovo tutto il contado bergamasco sino alla Valtellina,
all’Adda, all’Oglio, a Casal Butano, con piena autorità di fare e
disfare, senz’essere impedito da veruna autorità superiore.

Ottone il Grande aveva largheggiato di tali concessioni a segno, che
ne fu tenuto l’autore universale: al vescovo d’Acqui assicurava la
giurisdizione della città e di quattro miglia in giro[8]; a quel di
Lodi, l’esenzione per sette miglia; per tre miglia a quel di Novara[9];
per cinque a quel di Cremona; e così a Reggio, a Bologna, a Como,
il cui vescovo ebbe anche il contado di Bellinzona; quel di Firenze
credeva pure aver da lui ottenuto la giurisdizione di sei miglia.

Al vescovo di Pavia nel 977 Ottone II concedeva e confermava i possessi
e il dominio, e che _castella, ville, eidem episcopo subjecta, ita
sub ditione episcopi maneant, ut residentes in eis ad nullius hominis
placitum eant neque distringantur: sed si quis ab eis legem poposcerit,
presentia ejusdem episcopi vel ejus missi justitiam quam exigent
accipiet_[10]. Anche nel diploma del 1004 di re Enrico, attesi i molti
litigi e scismi, che dalla parte del conte venivano alla chiesa, è
concesso al vescovo il muro di Parma, il distretto, il teloneo e ogni
funzione pubblica nella città e fuori sin a tre miglia in giro[11].
Morto il conte, Corrado Salico nel 1035 estese a tutto il contado la
giurisdizione del vescovo.

Guido vescovo di Volterra sporgeva querele contro il conte e gli altri
ministri pubblici per la fierezza con cui esigevano dal clero e dai
loro servi i diritti regj: laonde Enrico III nel 1052 lui e il clero
esentuava dai conti, autorizzando il vescovo a trarre a sè le cause in
tal materia, e definire le contestazioni mediante il duello. Più tardi
da Federico Barbarossa il vescovo Galgano ebbe titolo di principe, e
il governo della città e di molti luoghi, l’elezione dei consoli e la
zecca, retribuendo al regio erario sei marchi d’argento.

Nel 1055 Eriberto vescovo di Modena, coi _cittadini suoi_, invocò da
Enrico III di poter riedificare, fortificare, ingrandire essa città;
e quegli il permise, concedendone al vescovo tutte le regalie e la
giurisdizione, pure confermando alla chiesa e ai cittadini le buone
consuetudini antiche: ai quali cittadini presenti e futuri concede
di derivar canali dalla Secchia, dalla Scultenna e da qualunque altro
fiume[12].

Enrico IV confermava a Landolfo vescovo di Cremona la giudicatura
della città e di cinque miglia in circuito, già attribuitagli da’
suoi antecessori[13]. A Gregorio vescovo di Vercelli concedeva
Casale, Olceningo, Oldenigo, Momolerio, Scherino, Rodingo, _con
tutti gli arimanni e con quanto spetta al contado_[14], vale a dire
le giurisdizioni che il conte esercitava, fra cui era quella sugli
uomini liberi. Molti abitanti di Treviglio, borgata della Geradadda,
si sottoposero alla badia di San Simpliciano in Milano, e nel 1081
Enrico confermava questo fatto, e che essi e i loro figli o discendenti
rimanessero perpetuamente in podestà di quel monastero, non dovendo più
alcuna funzione pubblica od angaria o altro servizio a chichefosse,
eccettuato il fodero al re quando venga in paese, e la sculdassia ai
conti ogni anno[15].

Talvolta queste concessioni davansi in premio di prestato favore, tal
altra per castigare un conte sleale: e poichè ogni giorno cresceva il
numero de’ semplici cittadini, i quali, invece del magistrato regio,
si mettevano in tutela de’ signori immuni, i re non iscapitavano gran
fatto col cedere ai vescovi i contadi, che ormai non teneano dipendenti
se non di nome.

Ecco dunque città e borgate dalla giurisdizione del conte passare a
quella del vescovo o d’un monastero; e mentre dapprima la popolazione
restava divisa fra dipendenti dalle chiese e dipendenti dal re, fra
la giurisdizione laica e l’ecclesiastica, vennero a formare un Comune
solo conquistati e conquistatori; nobiltà feudale e semplici liberi si
trovarono chiamati al medesimo tribunale; e gli scabini dei nobili e
quelli dei liberi costituirono un collegio unico, sottomesso al vicario
secolare del vescovo, detto l’avvocato o il visdomino o il visconte
appunto perchè esercitava gli uffizj devoluti una volta al conte.

Il vescovo di Mantova era stato fatto immune da Ottone III nel 997,
col diritto di nominare avvocati e batter monete; e nel 1084 Ubaldo
vescovo, costituendo visdomino un suo nipote, divisava i diritti
attribuitigli. I quali sono di andare per tutta la diocesi di qua e
di là dal Po, tenendo albergaria e placito, esaminando e definendo
discordie, liti, offese personali e reali, infliggendo la pena a
sua volontà. Tutto il denaro percepito in tali operazioni lo lascia
a lui, e un terzo del ricavo della pesca, dell’investitura, degli
approdi, dello sterpatico. Da ciascuna masseria del vescovo abbia due
majali grossi, e così la decima delle giumente e dei porci di tutte le
terre vescovili. Promette che gli uomini di lui non saranno giudicati
dal vescovo nè da’ suoi successori o messi o gastaldi o decani, nè
richiesti al placito, a prestar garanzia o albergo o fodro[16].

Al popolo tornava vantaggio dall’essere i contadi attribuiti ai vescovi
piuttosto che ai conti, crescendo probabilità di vederli affidati al
merito, anzichè distribuiti dal capriccio della nascita o dalla volontà
d’un re straniero; e se la plebe e i manenti restavano ancora senza
diritti nè rappresentanza, ne migliorava la giustizia, che è il bisogno
più immediato de’ popoli.

La decisa predilezione del clero pel diritto antico indurrebbe a
credere che le forme municipali romane, dove ancora sopraviveano, si
sodassero dacchè il vescovo si trovò investito del governo cittadino.
Ma poichè ogni cosa aveva a conformarsi al reggimento che unico allora
si conoscesse, i vescovi, fatti conti delle città, ridussero a feudali
le cariche municipali, alterandone la natura senza forse annichilarle.

Pertanto dal vescovo dipendevano le città e i beni immuni; dal conte il
resto, cioè la campagna, la quale da ciò prese il nome di contado. Ma
que’ beni immuni trovavansi intarsiati ai contadi per modo, che vescovi
e signori s’impacciavano a vicenda nell’esercizio della mal determinata
giurisdizione. Tendevano i primi a dilatare la propria anche sul
contado; i signori vi si opponeano, e cercavano ingrandire a spese de’
vassalli minori: sicchè la lotta intestina discendeva sino agl’infimi
elementi della società. Epperò Corrado Salico emanò la famosa legge dei
feudi (t. V., p. 443), per cui anche i piccoli passassero in eredità, e
non si potessero togliere se non per sentenza degli scabini.

Si trovava allora il dominio feudale partito fra i capitanei o
valvassori maggiori, immediatamente investiti dalla corona; i
valvassori, cioè vassalli de’ capitanei; e i valvassini, che ritraevano
dai predetti. Valvassori e valvassini, assicurati d’esistenza
indipendente, più non furono stromenti agli arbitrj de’ vescovi, i
quali non poterono, come in Germania, riuscire principi ecclesiastici.

Ma altrove i nobili vassalli e i semplici liberi, formato il Comune,
aveano costituito rappresentanti e giudici proprj, che equipollevano
alla curia vescovile, e indipendentemente da questa assumevano aspetto
di civile ordinanza. Altrove ancora la gente raccoltasi sopra terre
di un feudatario, crescendo di ricchezze per l’industria, e a quello
rendendosi necessaria, lo costringeva a concessioni, che non davano la
civile indipendenza, ma favorivano il prosperamento e l’importanza del
Comune.

Scomposta ogni centrale potestà per lasciar solo associazioni
limitatissime e poteri meramente locali, più facilmente poterono
costituirsi da sè le città, nelle quali gli uomini trovavano maggior
numero d’interessi comuni. Queste allora ebbero giurisdizione propria,
e l’affidarono agli scabini, del che ricrebbe il terzo stato; e nobili
e liberi venendo abbracciati nel Comune medesimo, cioè sotto comune
giustizia, mozzavasi la prerogativa feudale, atteso che, chi bisognava
di sicurezza, non andavala a chiedere sotto la rôcca d’un barone, ma
tra le mura d’una città.

Benchè il feudalismo togliesse importanza alle città, le nostre non
la perdettero mai, ed erano abitate da ricchi e nobili col nome di
arimanni[17], i quali anzi costituivano un’università o corporazione,
e avevano possessi e ragioni comuni. Nel 1014 Enrico II agli arimanni
della città di Mantova e d’altri luoghi confermava i possedimenti con
tutte le loro eredità paterne o materne, e i beni comunali e il teloneo
e ripatico a Garda e Lazise e Riva, e che niun magistrato li turbasse.
I cittadini di Mantova, cioè gli arimanni abitanti in essa città,
ricorsero a Enrico III contro le eccedenti esazioni e gl’importuni
aggravj (_superstitiosas exactiones et importunas violentias_); ed esso
decretò che queste cessassero e s’abolissero radicalmente, e nessuna
autorità grande o piccola si mescolasse dei costoro beni comuni, de’
benefizj precarj o livelli, de’ servi, delle ancelle, o d’altro qual
fosse loro possesso mobile o immobile. Tanto confermava Enrico IV il
1091, volendo avessero «la buona e giusta consuetudine che ottiene
qualunque città del nostro impero». Donde parrebbe che gli arimanni
avessero una tal quale signoria di Mantova[18].

Il Gennari, negli _Annali della città di Padova_, sotto il 1077 adduce
un placito ivi tenuto avanti a due messi regj, al conte della città
Ogerio avvocato, e a varj giudici e buoni uomini. Ai quali Giovanni
abate di Santa Giustina dichiarò come i cittadini dentro e fuori
della città gli avevano intentato lite (_cives vel intra civitatem
vel extra nobis intentionem mittunt_) circa al possesso della val del
Mercato e del prato col Zairo, dell’acqua del fiume Rodolone, e degli
altri possessi del monastero. Fu dato torto ai cittadini, ed obbligati
all’intera cessione; la quale fecero col prendere una lunga verga, e
trasmetterla al vescovo, che la consegnò all’abate.

Anche nel peggior tempo del dominio militare questi arimanni formavano
tra loro delle _gilde_, le quali non m’hanno aria di fraternite
religiose, bensì di quelle associazioni, di cui maggiore si sente
il bisogno quanto più lentato è il legame sociale. In effetto esse
fecero paura ai forti; e Carlo Magno decretava che «nessuno presuma
far giuramento per gildonia; se vogliono disporre delle limosine per
incendj o naufragi, il facciano in altro modo che giurando». E più
rigorosamente Lotario I: — Non vogliamo che alcuno per giuramento nè
per obbligazione faccia gildonia; e se l’oserà, chi primo ne diede
consiglio venga dal conte mandato a confine in Corsica, e gli altri
paghino multa»[19].

Ripetiamo che qualche rappresentanza il popolo aveva sempre goduta
in faccia alla Chiesa; e a tacere le lettere di Gregorio Magno già
indicate (t. V, p. 133), il Diurno Romano offre la formola, con cui il
clero e il popolo invocano dal papa e dal metropolita che confermi il
vescovo da essi eletto: all’elezione di Guido vescovo di Piacenza il
904, sono sottoscritti preti, diaconi, suddiaconi, acoliti, e infine
ventisei _e populo_[20]: Giovanni vescovo di Modena nel 998 faceva
al monastero di San Pietro una donazione con notizia e consenso dei
canonici, de’ militi e del popolo: l’anno stesso in Ravenna si tenne
un placito, _assistentibus in judicio pollentibus et bonæ opinionis
et laudabilis famæ viris de civitate Ravennæ_[21]; e nel 1004 Turbino
giudice di Cagliari, _col consenso de’ suoi parenti e di tutto il
suo popolo_, donava alcuni dazj ai Pisani amici suoi, affinchè _quel
popolo_ gli fosse amico[22].

Ecco qui pure una rappresentanza e un esercizio di diritti comuni, che
avviava all’emancipazione. Viepiù vi condusse l’essersi nella città pel
commercio formate compagnie, le quali offrivano l’embrione d’un governo
a comune, e poteano divenir tali per poco che si ampliassero.

Una lapida sotto al portico della notabilissima cattedrale di Lucca
riferisce come nel 1111 i cambisti e mercanti, che allora stavano
di bottega nella corte di San Martino, ove pure gli alberghi de’
forestieri, giuravano di non far frode[23]; antichissima sistemazione
del commercio in consorzj, con consoli per risolvere i litigi.

Già nel 1046 Enrico III _confermava_ agli abitanti della bergamasca
val di Scalve il diritto di negoziar di ferro per tutto l’impero,
col solo aggravio di mille libbre di ferro _secandum suorum parentum
morem_; nessun duca, marchese, vescovo, conte o altra qualsiasi
persona _hominibus in prædicto monte Scalvi habitantibus audeat aliquam
molestiam aut aliquam superpositam inferre_; e a chi violi l’ordine
commina cento libbre d’oro, metà da darsi alla Camera, _et medietatem
prædictis hominibus_. Poi nel 1091 nella città di Bergamo tenendo
placito il conte Corrado, messo regio _ad justitias singulorum hominum
faciendas ac deliberandas_, con molti giudici e conti e col vescovo,
gli si presentarono alcuni _vicini et consortes de loco Burno_, che è
in val Camonica, e gli chiesero pronunziasse un bando _super nos et
super nostros vicinos vel consortes_ a proposito del monte Negrino,
che era stato ad essi usurpato da quelli di val di Scalve: e il
conte Corrado gli esaudì[24]. Non sono queste evidenti forme comunali
con possessi consorziali? I querelanti nel loro libello citano una
decisione già riportata anteriormente; e come in tali litigi _centum
quinquaginta librarum denariorum mediolanensium veteris monetæ inter
judices et advocatos dispendio in Bergamo perpessi sumus damnum_; e gli
Scalvini usarono ad essi prepotenze molte, onde reclamano giustizia,
_quia dedecus est omnium nostrum_.

Esempj di simili comunanze ricorrono in Toscana, ove nel 1004 Filippo
di Fidante e Benedetto di Martino furono nominati consoli del comune
ed università di Monte Castelli[25]. Chiavenna, borgo della diocesi
comasca, situata allo sbocco di due valli che mettono ai paesi
transalpini del Reno e dell’Inn, faceva una concordia, citata già come
antica nel 1155, tra gli abitanti suoi e quelli del vicino Piuro, per
la quale quattro uomini di ciascuno di essi giuravano di guidare i due
Comuni e le persone e i beni loro con buona fede e senza frode in pace
ed in guerra, non usurparsi roba alcuna, ma d’ogni acquisto ripartire
tre quarti a’ Chiavennaschi, uno a’ Piuriesi, e nell’eguale proporzione
le spese[26].

N’era vantaggiata l’industria; e poichè essa è gran conduttrice di
libertà, si cominciò a levar lamenti delle violenze che turbavano il
commercio; i lamenti procedeano a minaccie; e se queste non trovassero
ascolto, riuscivano in aperta rivolta, cacciando gli esattori e gli
espilatori del barone, assalendone anche il castello, e opponendogli
barricate e mura; e unitisi sulla piazza del mercato o nella chiesa,
gl’interessati giuravano sostenersi contro chiunque pretendesse
sopraffarli. E a noi si fa credibile che uno de’ più efficaci
addirizzi a costituire i Comuni fossero appunto le società mercantili
e artigiane, che trovandosi già ordinate con una gerarchia, con
regolamenti, con statuti[27], con cassa, non aveano a dare che un passo
per chiedere di partecipare coi nobili al Governo.

Talvolta i re medesimi ne’ loro bisogni esibivano di vendere
le regalìe, cioè dogane, zecche, mercati, pedaggi; e i Comuni
s’affrettavano a comperarle, o le ottenevano in premio della fedeltà e
del favore prestato. Tal altra i grandi vassalli insorgevano contro dei
vescovi, e gli uni e gli altri armavano i cittadini, che per tal modo
venivano a conoscere le proprie forze, e invocavan diritti, in prezzo
degli offerti soccorsi. Nella contesa, capitanei e vescovi apprendevano
che ricchezza principale era l’abbondare d’uomini, lo perchè ne
favorivano l’incremento sminuzzando i possessi, e contentandosi d’una
tenue prestazione, purchè vi andasse congiunto l’obbligo di servire
nelle milizie.

Stiamo dunque a gran pezza da chi crede che i Comuni derivassero da
generosità dei re, o da accorgimento loro politico. Erano conseguenza
del risorgimento popolare; ma i diritti che i liberi traevano in
campo, non erano astrazioni costituzionali, e accademici divisamenti
repubblicani, bensì un richiamo alle norme dell’umanità, a quella
libertà d’innocui atti, di cui ciascuno sente mestieri come dell’aria.
L’associazione dirigevasi non a riforme amministrative, ma ad acquistar
forza per diminuire la propria servitù; specie di mutua assicurazione
delle inferme moltitudini contro i pochi armati. Non che fosse
rivoluzione contro il Governo regio, a questo appoggiavansi coloro i
quali scotevano il giogo feudale. E poichè il feudatario, il re ed il
vescovo trovavansi spesso a cozzo, e dividevano tra sè i possessi e le
città, all’uno ricorreva chi fosse malcontento dell’altro, sicuri di
trovarlo favorevole, non per generosità ma per proprio interesse.

Neppure fu una rivoluzione sola che mutasse la forma politica,
giacchè non v’aveva un potere unico da abbattere; e a ciascun Comune
sovrastando un signore particolare, in ciascuno richiedevasi una
particolare rivoluzione. Variissimi dunque erano gl’impulsi, variissimi
i mezzi e i risultamenti, e molto vi poteva il caso, nè sempre
riuscivasi all’intento; ma la libertà, fallisca cento volte, non però
dispera.

Sarebbe peraltro stato difficile strappare ai feudatarj anche sì poco,
quando essi soli e i loro castelli fossero stati muniti, e tutto il
resto inerme; atteso che la forza brutale può a lungo conservare gli
ordini più repugnanti alla ragione. Ma allorchè gli Ungheri avevano
passato le Alpi, non si potè combattere in campagna rasa e con
eserciti ordinati le loro bande scorridore, ma dovette munirsi ciascun
villaggio, ciascuna casa, ciascuna persona; le città rinnovarono le
mura, diroccate dai Barbari o sfasciate dal tempo[28]; ogni monastero,
ogni borgata scavò una fossa, rizzò uno steccato; e le armi, adoperate
soltanto dagli uomini del feudatario e per suo cenno, si affilarono
per l’individuale sicurezza. Qual cosa infonde tanto coraggio, quanto
il conoscere di bastare alla propria difesa? e i nostri padri, che
si erano misurati contro l’Unghero, più non temeano d’affrontare la
masnada del vescovo o del castellano.

Di più, in Italia l’aristocrazia non avea messo così robuste radici
come oltr’Alpi; e nella vasta Lombardia soli forse il marchese di
Monferrato e il conte di Biandrate estendeano tanto i possessi,
da abbracciare borghi e città. La supremazia che i re di Germania
pretendevano qui, era d’opinione più che di forza. Dalla lontananza
o dalle guerre proprie erano impediti di venirvi sovente in persona,
unico modo di farvi valere la propria autorità; se venissero, senza
truppe nè rendite mal si reggevano, e lagnavansi che i vassalli non
gli sovvenissero del necessario, e li riducessero a cascar di fame.
Maggiormente si protraevano gl’interregni di qua dell’Alpi, atteso che
non bastava che un re fosse nominato in Germania, ma conveniva venisse
a farsi coronare in Milano e Roma; nè di rado i signori nostri negavano
omaggio all’eletto dai Tedeschi. Tutto ciò fece la contesa men dura, e
più pronto l’effetto.

Questo restituire gli uffizj da signorili a municipali ed elettivi
cominciò attorno al Mille, crebbe mentre Ottone II combatteva gli emuli
in Germania e i Greci in Calabria, e più nei tredici anni che Ottone
III indugiò a scendere in Italia. Allora i Comuni cittadini costrinsero
i baroni ad accasarsi nelle città, che si trovarono popolate non
più da soli artieri ed arimanni, ma anche da potenti, e crebbero di
lustro e considerazione. Alcune gelose ottennero che gli imperatori
non entrassero più nelle loro mura; altre ne demolirono il palazzo,
per edificarlo nei sobborghi; sicchè debole e limitata restava la
giurisdizione dei re, i quali tanto più facilmente cedevano per denaro
o per favore ciò che nè ricusare potevano, nè conservato fruttava.
Pavia nel 1024 distrusse il palazzo regio, e quando Enrico III volle
costringerla a riedificarlo, gli si oppose con un giusto esercito,
avendo alleati molti signori.

Gran destro ne porse la contesa fra il Sacerdozio e l’Impero, giacchè
in quelle reciproche esagerazioni, dove più che le armi poteva
l’opinione, si trovavano messe in bilancia le competenze delle due
autorità, richiamato a discussione quanto la conquista germanica
aveva innestato sul tronco romano, la legittimità del potere nato
dalla forza, il dominio della spada sovra gli spiriti, l’intrusione
delle discipline militari nell’ordine civile e fin nella gerarchia
ecclesiastica; e l’una e l’altra parte si credette obbligata
a dimostrare le proprie ragioni ai popoli, di cui le bisognava
l’appoggio. E i popoli impararono che avevano diritti, che per
argomenti potevano scegliere a quale prestare il sussidio dell’oro, del
brando, delle convinzioni; e di quelli e di queste misurata la potenza,
vollero servirsene ad assicurare e crescere quei diritti, che avevano
appreso a conoscere e stimare. Trattavasi poi di combattere? bisognava
che il conte o il vescovo si servissero del braccio delle plebi: e guaj
pe’ tiranni il giorno che han bisogno de’ loro oppressi!

Contesa tanto vitale non limitavasi a battaglie in campo aperto,
ma penetrava nelle città e nelle case: spesso una chiesa trovavasi
disputata da due vescovi, uno papale ed uno intruso, i quali si
perseguivano in guerra; diuturne le vacanze, perchè o il papa negava
l’investitura, o i cittadini obbedienza al nominato dall’imperatore;
e sempre i vescovi sentivansi sotto ai piedi vacillare il terreno,
perchè o non investiti dal re, o non riconosciuti dal papa; e per
formare e mantenersi partigiani, cedevano particelle de’ loro diritti
ai Comuni. Esse città giuravansi con altre del sentire medesimo, onde
in armi tener testa alle contrarie. Uscita poi vittoriosa la parte
ecclesiastica, ingegnavasi di menomare le prerogative regie, ma con ciò
raccorciava anche la podestà temporale de’ vescovi, fondata sopra regie
concessioni.

Col carroccio (t. V, p. 439) i popolani s’erano avvezzi a considerarsi,
non più guerrieri obbligati d’un signore, ma d’una bandiera
cittadina, del Cristo che allargava le braccia su quell’antenna, del
sant’Ambrogio, del san Zenone, del sant’Alessandro che li benediceva
dal gonfalone. Quel parteggiare per l’imperatore o pel papa avea misto
i varj ordini d’uomini, per modo che non si guardava tanto se uno fosse
capitaneo, nobile o plebeo, ma se imperiale o pontifizio. Le armi e
i campi comuni, e la necessità di usare concordemente le braccia o
l’ingegno nella mischia o nei parlamenti, scemavano le distanze fra
quelli della parzialità medesima; poi la trionfante conseguiva vantaggi
o privilegi sull’altra, sicchè gli ordini fin allora scrupolosamente
distinti venivano ad unirsi nel Comune cittadinesco; e i giudici
della città, che già, duranti le vacanze del vescovado, decidevano in
propria testa senza riguardo al visconte, qualora al conte o al vescovo
strappassero alcuna nuova porzione di autorità, la esercitavano più
piena sovra maggior numero di cittadini, e con restrizioni minori.

Insegnati a discutere dei diritti, prendono in dispetto gravezze
fino allora tollerate di cheto; alla prima taglia troppo pesante si
ammutinano; cominciato che uno abbia, il seguono altri; la torre, da
cui il feudatario o il conte minacciava, diviene spesso il ricovero
degli affrancati; spesso i monumenti dell’antica magnificenza
convertonsi in difese di nuova libertà; e si preparano lotte, risolute
perchè di scopo evidente e semplice, e non per capriccio o per
obbedienza, ma per tutela dei diritti più sacri. Il tentativo fallisce?
sono smantellati i fortilizj, uccisi gl’insorti: riesce? i sollevati
comprendono la necessità di unirsi.

Non poca opportunità vi aggiunsero le crociate; per passare a
terrasanta molti baroni vendettero od impegnarono i dominj, o per
denaro cedettero qualche parte della giurisdizione ai cittadini,
che, durante l’assenza loro, rassodarono i diritti, e di nuovi
ne acquistarono; mentre gli uomini che combattevano in Palestina
s’abituavano alla libera disciplina dei campi, s’accostavano fra
loro ed ai padroni, e ne riportavano più libere idee, men servili
sentimenti. Quelli poi che fossero capaci di riflettere e di ponderare
i civili ordinamenti, dovevano rimanere attoniti allo spettacolo di
Venezia, di Pisa, d’altre città marittime, che già si reggevano a
popolo: poi nelle Assise di Gerusalemme trovavano un governo, baronale
bensì, ma dov’era provveduto anche alla plebe, chiamata pur essa a
parte delle discussioni.

Ecco dunque risalire alla dignità civile quei che l’avevano perduta
fin dall’invasione dei Longobardi: ecco vincitori e vinti ricondotti
sotto una giustizia ed un governo medesimi. E poichè le reliquie degli
antichi Romani, sentendo rivalere l’ingegno sopra la forza, tornavano
su quelle antiche memorie che un popolo perde per ultima cosa, e che
servono spesso di lievito acciocchè l’inerte massa non imputridisca;
e i discendenti medesimi de’ conquistatori rispettavano quelli che
un tempo avevano soggiogati; perciò si ridestarono i nomi e le forme
romane, e i magistrati cittadini non s’intitolarono più scabini alla
tedesca, ma _consoli_.

Adunque in due atti spiegavasi quel movimento: sottrarsi con braccio
forte alla dominazione armata, poi colla prudenza costituirsi. Che se
era difficile quel primo contro conquistatori armati, difficilissimo è
sempre il secondo, e allora viepiù quando di costituzioni non s’aveva
alcuna esperienza.

Ma in che consistevano le pretensioni dei Comuni? Domandavano libertà
materiale di andare e venire senza pagar pedaggi; di vendere, comprare,
possedere il proprio, e lasciarlo ai figli; contrar matrimonj anche
fuori del feudo, e con persone di qualsiasi condizione; sicurezza della
casa e della persona; una misura fissa nei dazj, nelle decime, nelle
prestazioni di corpo dovute al signore, ne’ giorni in cui servirlo
colla marra o colle armi, nella retribuzione pel forno o pel mulino
privilegiato in tutto il feudo; se qualche bestia si svii, non venga
al castellano, ma rendasi al proprietario; possa tagliarsi legna morta
al bosco; nessuno arresti un comunista senza intervenzione di giudici;
siavi un tribunale a cui richiamarsi anche dei torti ricevuti dal
signore, e dove giustificarsi col giuramento o per testimoni, anzichè
col duello.

Scossi che si fossero dal giogo, non d’un Tedesco o d’un Franco, ma
d’un tiranno, vinto in unanime concorso il contrasto del vescovo o
del conte, cercavano un titolo ai loro diritti col farseli non dare
ma confermare dal re in quelle che chiamaronsi _carte di Comune_. I
re vi trovavano il proprio conto, perchè, oltre deprimere i feudatari
privandoli della giurisdizione, con esse carte davano regole di diritto
criminale e civile, traendo a sè una parte sì principale della regia
autorità qual è la legislativa, istituendo o convalidando le costumanze
locali.

Le carte che ci rimangono, per quanto variate, importano l’abolizione
delle servitù personali e delle tasse arbitrarie, assicurato agli
abitanti lo scegliersi i magistrati municipali, e data a questi
autorità di movere in armi i comunisti quando il credano necessario
a tutelare i diritti e le libertà del Comune, sia contro i vicini,
sia contro il signore. In quelle medesime ove propriamente veniva
riconosciuta una giurisdizione distinta, non si stabiliva già chiaro e
preciso in qual relazione starebbe d’allora innanzi il Comune col re,
col feudatario, col vescovo, bensì riducevasi in iscritto l’ordinamento
sociale interno, tutto ciò che potesse contribuire alla civile
sicurezza, e massime all’applicazione della giustizia; la parte ove i
popoli sentono più immediatamente la servitù o la libertà.

V’avea però Comuni propriamente stabiliti da baroni o da re,
sulle proprie terre aprendo asilo ai vagabondi e agli avveniticci,
costituendo _città nuove_, _borghi nuovi_, _castel franchi_, _franche
ville_, sotto un preposto del re o dei signori, con una carta,
alla quale davano pubblicità affine di allettare gente forestiera
a stanziarvisi e comprare terreni. Il conte Guido Guerra, suocero
del famoso Bellincion Berti, nel 1208 dava nel suo viscontado di val
d’Ambra il diritto ad uno per ciascuna terra di formare insieme uno
statuto, unirsi per deliberare degli interessi pubblici, e assistere
lui, capo dello Stato; il quale delegava i suoi poteri al podestà,
salvo l’arbitrio di modificarne le sentenze.

Siffatte carte occorrono men frequenti in Italia, forse perchè,
sussistendo alcuni Comuni fin dall’età romana, od essendosene
costituiti durante il reggimento feudale, non si trovava bisogno di
nuovi diplomi per regolare l’amministrazione interna, i diritti de’
magistrati, le relazioni col signore e coi vicini. Pure d’alcune
abbiamo gli apografi, d’altre fondatissima presunzione, tanto da poter
asserire che i Comuni nostri sono i più antichi del mondo moderno,
e fin anche di quello di Leon in Ispagna, conceduto da Alfonso V
coll’assenso delle Cortes entrante l’XI secolo.

Venezia dall’origine sua medesima si trovò stabilita in repubblica; e
a lei somigliare dovevano le altre città marittime di maggior fiore,
Pisa, Amalfi, Napoli, Gaeta. Adria, ancora di qualche conto, nel 1017
menò guerra coi Veneziani, i quali vincitori obbligarono il vescovo
Pietro e i primati a venire al doge, chiedere scusa, e promettere
fedeltà. Dall’alto di tal sommessione esso vescovo appare anche capo
politico del Governo; ma contraeva coll’intervento de’ suoi canonici e
di varj laici, de’ quali il primo è _Anastasius consul_. Le città del
litorale istriano, aggregato talvolta al regno d’Italia, conservarono
le forme comunali all’antica, e nel 991 Capodistria faceva col doge
Pietro Orseolo II una convenzione, stipulata da un conte Sicardo suo
governatore, _e cunctos habitantes civitatis Justinopolitanæ, tam
majores quam minores_[29]. Anche Ragusi, città mista che per tante
ragioni s’annesta alla storia italiana, e che sotto una costituzione
aristocratica gareggiò con Venezia, e fu l’Atene della letteratura
slavo-illirica, degna di storia più che i vasti imperj da cui fu
ingojata, antichissimo esempio ci è di governo municipale, poichè in
un diploma del 1044 Pietro detto Slaba (slavo) priore, _cum omnibus
pariter nobiles, atque ignobiles mei, tam senes, juvenes, adolescentes,
quam etiam pueri_, restituisce alcuni beni all’abate di Santa Maria di
Lacroma, presente il vescovo Vitale[30].

I Genovesi, costretti a schermirsi dai Saracini di Frassineto, buon’ora
si ordinarono a comune sotto il vescovo, dividendo le città nelle
_compagne_ di Castello, Borgo, Piazzalunga, Maccagnana, San Lorenzo,
Portanuova, Sosiglia e Portoria, ciascuna avente consuetudini proprie
e gonfalone, e deliberando per consigli e parlamenti. All’888 si fanno
risalire i suoi primi consoli, il senato, l’assemblea del popolo e le
forme municipali, che ricevettero conferma da un diploma di Berengario
II del 958, il quale assicurava ai Genovesi le proprietà, già _jure_
acquistate[31]. Poi nel 1056 Alberto marchese giurava osservare le
consuetudini di essi, che sono le seguenti:

«Qualora si contenda sopra la sincerità d’una carta tra Genovesi e
forestieri, se il notajo e i testimonj sieno presenti, basta che il
presentatore della carta giuri non l’avere corrotta in veruna parte: se
manchino notajo e testimonj, il presentatore trovi quattro persone che
il giurino con lui. La femmina longobarda può vendere e donare senza
l’assenso dei parenti e l’autorità del principe. Così pure i servi, gli
aldj delle chiese e i servi del re vendano e donino liberamente le cose
di loro proprietà, ed anche le livellarie. I villani de’ Genovesi, che
abitano sui poderi dei padroni, non sono tenuti a dare fodro, fodrello,
albergaria o placito ai marchesi, nè ai visconti, o loro mandati.
I livellarj delle chiese, che per gravi casi non possono soddisfare
l’annuo canone, non perdano un fondo livellato, se prima del decimo
anno paghino i livelli scaduti. Gli abitanti di Genova non devono
stare in giudizio fuori di città, nè obbediscano a sentenza renduta
fuori. I rettori di Sant’Ambrogio possano conceder beni a livello.
I forestieri abitanti in Genova devono fare la guardia coi Genovesi
contro gl’insulti dei Pagani. Chi giura con quattro testimonj di aver
posseduto per trent’anni un podere, sia cheto contro qualunque podestà
ecclesiastica o laica, nè v’abbia luogo a duello. Quando i marchesi
vengano a tener placito a Genova, il bando non duri che quindici
giorni. Un laico a cui un cherico abbia ceduto i beni ecclesiastici, li
posseda tranquillamente finchè il vescovo vive. Se uomo o femmina prese
a livello beni ecclesiastici, o per compra, o per eredità, niun altro
può acquistare livello sui medesimi: e se nasce controversia, chi è in
possesso giuri con quattro testimonj che da dieci anni egli od i suoi
antecessori possedono quei beni a livello. I cherici legittimamente
investiti di beni ecclesiastici li tengano alla sicura quanto vivono,
nè altro cherico acquisti ragioni su quelli. Gli uomini dei Genovesi,
che vogliono risedere sui poderi de’ padroni, sieno franchi da ogni
servizio pubblico».

Nel 1109 il conte Bertrando donava al Comune di Genova la terra di
Gibeletto in Siria: nel 1130 Pavesi e Genovesi stipulavano concordia e
reciproca difesa. Nel 1166 i consoli de’ mercanti e de’ marinaj di Roma
agli uomini del Genovesato da Portovenere fino a Noli concedeano pace e
sicurezza della persona e degli averi per terra e per mare da Terracina
a Corneto, cassando le rappresaglie e qualunque procedura per rapine da
trent’anni in poi; renderanno buona giustizia e riparazione; potranno
condurre a Roma qualsiasi merce, e farvi contratto; obbligheranno a
giurar questa pace i visconti e balii di Terracina, Stura, Ostia,
Porto, Santasevera, Civitavecchia; se alcun Romano rechi danno a
Genovesi, l’obbligheranno a rifarli, e se non possa, li rifaranno
dal Comune; non soffriranno si armino a danno loro legni di corso da
Capodanzo a Terracina, e da Caponaro a Corneto; terranno per nemici i
Pisani, nè gli accoglieranno sul loro territorio; serberanno pace cogli
uomini di Albenga, Portomaurizio, Diano, San Romolo, Ventimiglia, se
i loro consoli la giurino ad essi. Di rimpatto i consoli del Comune di
Genova giuravano pace ai Romani coi patti medesimi[32].

Siena, città primaria sino al tempo de’ Longobardi, e dove il vescovo
appare lungamente anche capo temporale, già avea Comune nel 1151 quando
il conte Paltonieri dava in pegno al sindaco il castello di San Giovan
d’Asso col suo distretto, per dieci anni: anzi nel 1137, _in communi
colloquio_ molti nobili di Staggia e Strove donavano alcuni castelli
a Ranieri vescovo e capo civile di Siena. Poi nel 1186 Enrico di
Svevia, vivo Federico Barbarossa, dava e confermava a questo Comune
la zecca, la libera elezione de’ consoli, del rettore, del podestà,
con giurisdizione sopra tutto il contado, salvo ai giudici imperiali
l’ultimo appello delle cause, e pagando alla Camera imperiale settanta
marche d’argento[33].

Pisa, a comodo anche dei tanti avventicci, raccoglieva, fin dal
1160, gli statuti precedenti, fin allora tenuti per memoria, donde
ricaviamo l’interno suo ordinamento e la persistenza del diritto
romano; aggiungeva regole per le contestazioni marittime, che voglionsi
approvate il 1075 da papa Gregorio VII; poi nel 1085 Enrico IV, oltre
varie esenzioni, le prometteva osservarne le consuetudini di mare,
lasciare che i seniori facessero le leggi e rendessero giustizia, non
mandare in Toscana verun marchese se non approvato da dodici uomini,
eletti nell’assemblea dei cittadini di Pisa, raccolta a suon di
campana[34]. Prometteva inoltre non distruggere le case, non incendiar
la città nè diroccarne le mura, non esigerne alloggi; se rechi offesa
ad alcuno, ne giudicherà per mezzo di dodici sacramentali senza duello,
salvo se si tratti della vita o dell’onore del re; non impedirà i
viaggi, e di mariti che siano in viaggio non arresterà le mogli; non
porrà altro aggravio se non quello che tre seniori per ciascuna villa e
castello giurino essersi praticato al tempo del marchese Ugo; lascerà
che vedove e fanciulle si maritino, senza costringerle a sposarsi a
chi egli voglia, o esigerne prezzo; non torrà nè farà lavorar le terre
a mezzo miglio in giro, che furono paludi o pascoli pubblici o delle
chiese; il pezzo del muro vecchio sin all’Arno lascerà libero a comune
vantaggio, non permettendo vi si eriga casa; se alcuna nave sia fermata
da Gaeta a Luni, nessuno ardisca predarla.

Lucca, prediletta sede dei marchesi di Toscana, in un documento
del 1124 chiamata _gloriosa civitas, multis dignitatibus decorata,
atque super universam Tusciae marchiam caput ab exordio constituta_,
possiede uno de’ più ricchi archivj d’Italia, da cui potrebbe trarsene
la storia comunale. Fra il 965 e il 972 Ottone I conferiva a quella
Chiesa un’immunità, la quale era piuttosto personale ed ecclesiastica,
salvo che cedevasi ad essa Chiesa e al clero la facoltà regia di
eleggere il proprio avvocato, e dispensavasi dal giurare nelle cause
con molti _sacramentarj_. Ottone II nel 981 confermò ed estese questi
privilegi, volendo che tutte le persone dimoranti nelle terre e
castella d’esso vescovado fossero sottoposte unicamente al tribunale
del vescovo, che potesse citarli e giudicarli (_distringere_) a modo
della potestà regia. Nessun duca, marchese, conte, visconte, giudice
pubblico o gastaldo o qualsiasi altro magistrato presuma porvi piede
per udir cause, esigere multe, far foraggio, levare sfatichi; chiunque
possedesse beni del vescovado ingiustamente, li restituisca[35];
seguono altri provvedimenti opportuni al libero esercizio del dominio
e dei diritti vescovili, e comminando ai contravventori mille libbre
d’ottimo oro, da pagare metà al fisco imperiale, e metà alla chiesa di
Lucca _ejusque vicario_. Alessandro II papa attribuì a quel Comune per
sigillo una bolla di piombo[36].

Vedemmo Anselmo vescovo di Lucca zelantissimo per Gregorio VII contro
l’imperatore; onde i cittadini gli si ribellarono, ed Enrico IV,
da Roma il 23 giugno 1081, in premio della fedeltà e de’ servigi
prestatigli, conferiva ai Lucchesi un privilegio, nel quale vieta ai
_vescovi_, duchi, marchesi, conti e qualsiasi persona o autorità di
demolire il recinto delle mura nè i casamenti urbani o suburbani; o
di fabbricare castelli nel circuito di sei miglia, nè di esigervi il
fodro o il ripatico; abolendo le _consuetudini perverse, introdotte
dalla durezza_ del marchese Bonifazio; non vi abbia palazzo imperiale
in città o nel borgo, nè siano tenuti agli alloggi; chi per negozj va a
Lucca sia pel Serchio sia per terra, non venga molestato nè derubato,
nè alcuno lo impedisca o svii; i Lucchesi possano negoziare sopra i
mercati di Parma e San Donnino ad esclusione dei Fiorentini; siano
giudicati solo da chi ha legittima giurisdizione; non venga obbligato
al duello chi adduca il possesso di trent’anni, o altro documento; il
giudice longobardo non possa proferirvi giudizio, se non in presenza
del re o del suo cancelliere[37].

Qui avete sott’occhio una vera carta di Comune; e quantunque v’appajano
come concessioni quelle che oggi si hanno per generale giustizia,
pure alleggeriva la soggezione immediata ai marchesi e conti; la
mediata moderava nell’esigenza delle tasse e ne’ giudizj; dava a Lucca
un’esistenza comunale in faccia ad altri Stati, sicchè l’università e i
singoli cittadini fossero rispettati come tali.

Benchè, col cessare della guerra delle Investiture, rivalesse
l’autorità dei marchesi, questa non tolse al Comune di Lucca di operare
indipendente: dal 1088 al 1144, ebbe guerra coi Pisani; distrusse i
castelli Castagnoli, Vaccole, Vecchiano, Ripafratta, appartenenti a
Cattanei o conti rurali; da Uguccione e Veltro, visconti di Corvara
nella Versilia, comprò questo tenimento e il castello di Vorno che
spianò; e chiamò a giudizio arbitrale i vescovi di Luni e i marchesi
di Malaspina[38]. Non sapremmo dunque definire a che si riducesse la
supremazia dei marchesi di Toscana, che pur sussistette fino a che il
marchese Guelfo della casa di Matilde, principe di Sardegna, e duca
di Spoleto, nel 1160 al popolo lucchese cedette ogni diritto, azione,
giurisdizione, che gli competessero sia a titolo del marchesato, sia
per l’eredità della contessa; solo per novant’anni riservandosi il
censo di mille soldi, sebbene non siano pur la metà di quel ch’egli
potrebbe ritrarne[39]. Così que’ cittadini furono riscattati da ogni
servitù particolare, e l’assicurata libertà garantirono col giurar
fedeltà e sommessione all’imperatore.

Benchè Lucca sia così ricca di documenti, il Tommasi, nel _Sommario_
della storia di essa, dice non potersi «fissar con sicurezza quando
v’incominciasse la repubblica, gli storici lucchesi segnando un’epoca
chi più chi meno remota;..... se narrano i primi scrittori fatti
bastantemente provati donde traspirano manifesti segni di libertà
e d’indipendenza, producono i secondi tali carte contemporanee da
smentire appieno gl’indicati segni, perocchè mostrano esse più presto
soggezione gravissima, che la ben menoma franchigia». Quest’incertezza
è di gran lunga maggiore per gli altri Comuni, e deriva dal fatto
dei mal determinati poteri, tanto dominante nel medioevo, che non
deve presumere d’intendere la storia civile chi non l’abbia sempre
sott’occhio.

Ampio privilegio fu concesso il 1129 da re Ruggero, e confermato il
1164 da re Guglielmo alla città di Messina, in benemerenza de’ sussidj
prestati a snidare i Normanni. Portava che i Messinesi, tranne i
casi di Stato, non potessero convenirsi in civile o in criminale se
non da giudici eletti da loro, neppur nelle cause col fisco; il re
non operasse dispotico, ma si attenesse alle leggi, e se contrario
a queste dava alcun decreto, fosse irrito e nullo; non nominasse
uffiziali pubblici che messinesi e benevisi; e fosse reputato cittadino
coronato di Messina. I deputati di questa tenessero il primo luogo
nelle assemblee convocate dal re; solo colà si coniasse la moneta
del regno; nel tribunale suo fosse un consolato per deliberare in
affari marittimi, composto di Messinesi, _nominati dai padroni delle
navi e dai negozianti_. I Messinesi andassero esenti da dogana per
tutto il regno; potessero senza compenso tagliar nelle foreste regie
quanto occorresse a fabbricare e risarcir le navi: nessuno d’essi
fosse forzato al servizio militare; la galera di Messina inalberasse
lo stendardo reale; nelle assemblee dal re convocate per gl’interessi
di quella città non si deliberasse che in presenza dello stratego,
dei giudici e d’altri uffiziali della città; gli ebrei vi godessero
diritti e immunità pari ai cristiani. Tale carta, confermata poi ed
accresciuta, rendeva il comune di Messina quasi sovrano[40].

Al popolo di Ferrara Enrico III nel 1055 concedeva che i _cortensi_
fossero assolti dal dare la terza pel placito; i villani nelle
lor terre abitanti non andassero al placito pubblico, ma per loro
rispondessero i padroni; le navi e i cavalli loro non fossero obbligati
a servizio se non quando esso imperatore venisse in Italia; non
pagassero il ripatico se non a Pavia; e così vien fissato quanto
retribuire pei pesci, pel sale a Cremona, a Venezia, a Ravenna;
tutt’altrove si era immuni d’ogni esazione. Due volte l’anno tengano il
placito generale per tre giorni, in ciascun de’ quali diano tre porci,
cento pani, una libbra di pepe, una di cinnamomo, tre sestieri di
miele, e in tutto una vezza di vino; al quarto giorno diano a colui che
tenne il placito, un majale e cinquanta pani[41].

Anteriori diritti possedevano le comunità del lago di Como, giacchè
Ottone il Grande nel 962, ad istanza dell’imperatrice Adelaide,
confermava agli abitanti dell’Isola Comacina e di Menaggio i privilegi
che avevano ottenuti dagli antecessori suoi, assolvendoli da molti pesi
e dal venire al placito, se non tre volte l’anno in Milano[42]. Verso
il 1090 troviamo i Comaschi alle prese coi popoli della riva dell’Adda,
quando il beato Alberto, fondatore del famoso convento di Pontida,
s’interpose di pace: i Comaschi lacerarono il suo lodo; mal per loro,
giacchè nel combattimento ebbero la peggio.

Fin dal 990 il popolo di Cremona sosteneva briga con Olderico, suo
vescovo insieme e conte, e cacciatolo, abbattè la città antica, e una
maggiore ne fabbricò contro l’onore imperiale[43]. Il 1114 Enrico V
confermava i privilegi de’ Cremonesi, cioè i beni _ch’essi in loro
lingua chiamano proprietà comunali_[44], e di fabbricare fuor di città
il palazzo imperiale, il che equivaleva a promessa di non entrarvi
coll’esercito.

Del Comune di Brescia trovansi vestigia al 1000: nel 1020 già sono
citate le concioni pubbliche che si tenevano in San Pietro de Dom, e il
banditore comunale, a nome di esso Comune, investiva gli uomini degli
Orzi del castello, delle fosse e degli spaldi di Orzi: essi a vicenda
promettendo difendere quella rôcca contro chi fosse ardito a disputarne
il possesso al Comune di Brescia, presterebbero ogni quindici anni il
giuramento, pagherebbero alla madonna d’agosto cinque soldi milanesi.
Del 1029 si conosce uno statuto che concerne anche i feudi. Nel 1037,
per togliere le contese tra il vescovo e il Comune, più di cencinquanta
uomini liberi di Brescia si radunano, e Odorico vescovo promette non
eriger fortilizj sul colle Cidneo, e cedere al popolo alcuni boschi di
Castenedolo e di Montedegno, pena duemila libbre d’oro se fallisca al
promesso.

I Bresciani nel 1102 avevano promulgato una legge contro gli usuraj: e
due anni appresso Ardizzo Aimone, console di colà, girava per le città
lombarde onde indurle a federarsi in difesa comune, convenendo nel
monastero di Palazzuolo[45].

Dicemmo come a Mantova fosse costituito il Comune degli arimanni.
Ai 27 giugno 1090 la contessa Matilde gittava un bando qualmente _i
fedeli suoi Mantovani cittadini_ ricorsero alla clemenza di essa,
bramando esser rilevati dall’oppressione d’alcuni loro concittadini
e domandando fosser loro restituiti gli arimanni, e le cose tutte
_comuni_, tolte ad essa città dai predecessori della contessa. Al che
annuendo, abolisce e sterpa tutte le esazioni ed angarie non legali,
imponendo che nè essa nè gli eredi suoi od altra persona grande o
piccola di sua podestà possa molestare i cittadini di Mantova per le
persone loro, i servi, le ancelle, i liberi dimoranti in quella terra,
e l’arimannia e le cose comuni ad essa città spettanti sulle rive del
Mincio, o le cose mobili e immobili. Nessuno alloggi in qualsiasi casa
della città, o in quella d’un gentiluomo (_militis_) nel sobborgo, o
nella canova di chicchessia, contra lor voglia. Restituisce loro i beni
occupati, in modo che pascolino, seghino, caccino a voglia; possano
sicuramente andare e venire per acqua e per terra senza pagar pedaggio,
ed avere quella buona e giusta consuetudine che ottiene ogni miglior
città di Lombardia[46]. Nel 1133 Lotario II confermava al popolo di
Mantova i privilegi conceduti già dall’imperatore Enrico II,_ compresa
l’arimannia e le cose comuni di essa città, su ambe le rive del Mincio
e del Tàrtaro_; abbiano facoltà di trasferire il palazzo imperiale dal
borgo San Giovanni al monastero di San Rufino di là dal Mincio; restino
liberi dall’albergaria, e possano andare e venire a tutti i mercati
dell’Impero, senza molestia nè esazione di teloneo. Concede inoltre
l’isola dov’era stato il castello di Ripalta, sicchè altro fabbricarne
non potesse egli nè i successori suoi[47].

Nella vita del beato Lanfranco, sotto il 1030, leggesi che il padre
di questo era di coloro che custodivano le leggi e i diritti della
città di Milano[48]; e lo storico Landolfo di San Paolo nel 1107
chiamasi secretario dei consoli[49]. In quell’anno stesso i Milanesi
erano alle mani colla città di Lodi, e la stringevano d’assedio;
Pavia cavalcava Tortona, la quale chiese l’alleanza dei Milanesi,
mentre Pavia univasi co’ Lodigiani e Cremonesi, e presa la città
nemica, la mandò a fuoco. E di vita propria ci diè sentore Milano sia
nell’antica contesa coll’arcivescovo Landolfo, sia più chiaramente in
quelle delle Investiture e pel matrimonio dei preti; poi i principi
di Germania e Federico arcivescovo di Colonia nel 1118 scrivevano ai
_consoli, capitanei, cavalieri e all’intero popolo milanese_, come
a Comune indipendente, istigandoli contro Enrico V a tutelare le
proprie libertà, fidati nell’ajuto di Cristo[50]. Nel 1117 i Lombardi,
sgomentati da fenomeni straordinarj, pioggie di sangue, nascite
di mostri, tuoni sotterranei, risolsero provvedere alla giustizia,
all’ordine, alla penitenza; onde l’arcivescovo Giordano radunò in
Milano una dieta straordinaria, dove non comparvero più principi e
conti o feudatarj, ma sovra un palco da una parte si posero tutt’i
vescovi, dall’altra i consoli delle varie città, i giurisperiti e
popolo immenso, e trattarono del metter pace[51]: assemblea di liberi,
che da se stessi consultano il proprio meglio, e che forse allora
avvisarono come adempiere al difetto della giurisdizione reale, caduta
così in basso. Sembra difficile che si abbia a intendere qui soltanto
del Comune dei conquistatori, senza partecipazione del popolo.

Di questa distinzione del Comune dei nobili dal popolano ci presentò
insigne documento Mantova; un altro abbiamo in Bergamo, dove i nobili
troviamo più volte convocati insieme col clero a trattare di possessi
ecclesiastici[52]. Poi re Corrado nel 1088 teneva in quella città un
placito, assistenti varj giudici del sacro palazzo, alquanti vescovi,
marchesi, conti, valvassori milanesi e bergamaschi, e _varj cittadini_
di essa città[53].

Quanto alle terre del Piemonte, nel 1090 Ottone Riso e Benedetta sua
moglie vendono una casa e una cascina _omnibus vicinis de Bugella_;
acquisto comune, che indica una comune amministrazione dei Biellesi,
benchè qui pure potrebbe supporsi dei soli conquistatori. Due anni
appresso, gli abitanti di Saorgio maschi e femmine fanno una donazione
a Sant’Onorato di Lerino. Nel seguente trovasi già in Biandrate un
Comune con dodici consoli, e quei conti Guido e Alberto fanno patto di
assistenza coi militi, cioè coi valvassori, per conservare i possessi
e feudi che ottennero, promettendo lasciar che trasmettessero ai
loro figli maschi e femmine i terreni di cui gli abbiano infeudati,
nè proibire che vendano un edifizio che v’abbiano eretto, purchè
non vendano essa terra senza consenso dei conti. I quali conti non
imporranno pena ai militi di Biandrate se non per omicidio, spergiuro,
furto, adulterio con una parente, tradimento, duello giudiziale e
aggressione; gli altri delitti rimetteranno al laudo di dodici consoli.
I militi a vicenda giuravano stare ligi ad essi conti, conservarne
di buona fede i feudi; e tra loro stessi promettevano garantirsi i
possessi contro chicchessia, nelle discordie rimettersi ai dodici
consoli[54]: i quali pure giureranno risolvere le liti in Biandrate al
miglior vantaggio del Comune e ad onor del luogo[55].

Nel 901 Lodovico IV imperatore al vescovo d’Asti Eilulfo concedeva la
corte e il castello di Bene, Cervere, Niella, Salmour, e la contea
di Bredulo fra il Tanaro e la Stura: ma nella città non aveano que’
vescovi che il castelvecchio, sin quando Ottone III nel 992 a Pietro
concesse anche la città con quattro miglia in giro, e giurisdizione,
il letto del Tanaro e le rive, e tutti i diritti camerali, e le
successioni agli intestati, vietando a qualsiasi conte di pigliarvi
ingerenza[56]. L’anno stesso agli _abitanti_ d’Asti esso Ottone
concedea facoltà di trafficare ove loro paresse; poi Corrado Salico
nel 1037 li faceva esenti da ogni dazio e dogana in qualunque parte
arrivassero mercatando, sempre ad istanza del vescovo. Al quale però
già stavano mal soggetti, talchè due volte la principessa Adelaide
dovette venire ad assisterlo, gettando il fuoco alla città; poi alla
morte di essa, vi si formò il Comune, e li troviamo ben presto sostener
guerra col marchese Bonifazio di Savona, e nel 1098 già stringer lega
con Umberto II di Savoja erede di essa Adelaide. Amedeo III di quella
casa, morto il 1148, dava franchigie comunali a Susa; Tommaso ad Aosta
nel 1188, ricevendola in protezione: attesochè l’esser costituiti in
Comune non repugnava alla dipendenza da un signore.

Chi cercasse, troverebbe in quel torno stabilite a Comune tutte
le città italiane; ma l’accertarne il principio è difficile tra
quell’_agitazione costituzionale_, reggimento indeciso fra la pace e
la guerra, fra la sommessione e la rivolta, fra l’opposizione legale e
l’insurrezione.

D’altro passo erano proceduti i paesi di Romagna. Inviolati da Barbari,
aveano essi conservato l’ordinamento quale sotto l’Impero bisantino,
con consoli sopra il Governo e i giudizj, e con tribuni che comandavano
ai borghesi, distribuiti in scuole militari. Staccati che furono da
quello, la difesa venne commessa ai vassalli, e il loro capo assunse
l’aspetto generale d’allora, cioè di signore feudale ereditario, e
trasse il titolo dalle terre che possedeva. L’ordinamento civile vi si
trasformò quando i varj vescovi, che pretendevano alla superiorità,
dopo Ottone il Grande s’inchinarono al pontefice; sicchè a questo
rimase la primazia sovra la Romagna, e ai vescovi la giurisdizione e
il nominare i magistrati, che, secondo allora solea, retribuivansi con
terre feudali. A capo pertanto d’ogni contado aveasi un visconte, sotto
cui i capitanei vescovili, indi i vassalli e i valvassori, e da ultimo
il Comune dei liberi, i quali formavano il consiglio municipale coi
vassalli del vescovo.

In qualche città, e nominatamente a Ravenna e sue dipendenti come
Bologna, durava traccia delle istituzioni bisantine, essendo i
cittadini distribuiti per scuole d’arti, che erano ad un tempo
divisioni militari, aventi alla testa decurioni finchè durò l’antica
costituzione romana, e con magistrati particolari per definire i loro
affari, detti consoli de’ mercanti, de’ pescatori, de’ calzolaj,
e così via. In ciascheduna corporazione un _capitolario_ vigilava
che fossero mantenuti i capitoli, vale a dire i diritti speciali di
ciascuno, regolava i mercati, e risolveva le controversie. Il popolo di
Bologna nel 1116 ottenne da Enrico V la conferma dei privilegi e delle
consuetudini sue.


Più tardi si riscosse la campagna. La conquista dei Barbari aveva
arrestato lo spopolamento, prodotto dall’affluire della gente nelle
città; poi collo stabilirsi dei feudi la politica prevalenza fu
trasferita dalle città alla campagna[57]. Attorno al castello del
barone o al sagrato della chiesa accoglievasi una gente laboriosa,
manufattrice, mercadante, che presto cresceva in borgate. I signori,
accortisi come potessero vantaggiarne d’entrate e di forza materiale,
concessero alcuni privilegi, che non li facevano indipendenti, ma ne
cresceano le ricchezze e gli abitanti; e quest’incremento rendeva
necessarj nuovi privilegi, per quanto poco garantiti contro la
prepotenza. Alcuni anche per bisogno li vendevano, nè denaro mancava
ai sudditi per tale acquisto, avessero pur dovuto togliersi il pane di
bocca. Altrove non erano concessi ma pretesi, e l’esempio delle città
ispirava ai campagnuoli desiderio di scuotere la dipendenza, e fiducia
di riuscirvi. Rifuggiti in un bosco, sovra un colle, dietro un terrato,
sfidavano di colà lo sdegno del signore finchè egli non calasse a
ragionevole componimento.

Del come si formassero le borgate attorno alle chiese un bel documento
ci resta. Compita nel 1093 la chiesa di Empoli, una delle più antiche
collegiate di Toscana, prete Rolando ne divenne _custode e prevosto_,
al quale nel 1119 la contessa Emilia promise quel che il marito suo
Guido Guerra signore di Empoli già aveva giurato, cioè che a tutti gli
uomini del distretto empolitano, o vivessero sparpagliati o riuniti
in castelli e ville, imporrebbe di stabilirsi attorno alla chiesa
matrice di Sant’Andrea, donando a tutte le famiglie un appezzamento
di terra per costruirvi le abitazioni, oltre uno per erigere il
castello: prometteva pure difendere esse case, di modo che, se mai,
per guerra o per violenza dei ministri regj o per altro, fossero
abbattute, i conjugi Guido le rifarebbero a loro spese[58]. Di poi nel
1182 i Fiorentini obbligarono gli Empolitani a giurar loro obbedienza
e fedeltà contro chicchefosse, eccetto i conti Guido antichi loro
signori, pagar cinquanta lire annue nel giorno del Battista, un cero
più grosso di quel che gli uomini di Pontormo offerivano quand’erano
vassalli del conte Guido Borgognone di Capraja.

Il parabolano frà Jacopo d’Acqui ricorda che, al tempo del Barbarossa,
molte terre grosse si formarono in Piemonte coll’unire ville: e prima
Chivasso, per opera de’ Milanesi: poi alquanti rustici, congregati
in opposizione ai marchesi di Saluzzo, edificarono Savigliano, che
vuol dire savio-villano, per venire dalla servitù di essi marchesi
a libertà: altri coll’ajuto de’ Milanesi fra la Stura e il Gesso
fecero una città detta Cuneo, perchè avea tal forma: così furono
costituiti Fossano, Mondovì, Cherasco, per tenere in freno quei di Asti
e di Alba[59]. Nel 1251 molte famiglie di Marmirolo nel Mantovano,
trovandosi angariate da Guidone Gonzaga, abbandonarono in unanime
concorso la patria, e si mutarono nel paese di Imola: il qual Comune
donò loro molte terre colte e incolte, che essi obbligaronsi di mettere
a frutto, pagandone annuo censo, e abitando uniti in un villaggio che
Imola fabbricherebbe apposta, e che fu Massa Lombarda[60]. Fin dal
1157 il popolo di Marti e quello di Montopoli nel Valdarno inferiore
discutevano de’ proprj confini, e si citarono i consoli a far
dichiarare dai più vecchi e probi quali fossero veramente[61]. Firenze,
l’anno 1300, decretava si facessero tre terre nel Valdarno superiore,
per frenare gli Libertini di Gavelle e quei di Soffena e i Pazzi; le
quali furono Terranova, Castelfranco di Sopra e San Giovanni.

Ad emanciparsi erano i borghi ajutati dalle medesime città, cui giovava
l’aversi in giro consenso di liberi, anzichè minaccia di tiranni.
Perciò i fuggiaschi s’accoglievano sopra le terre suburbane, che
anticamente erano appartenute al vescovo, o, come allora dicevasi, al
santo patrono, e perciò si chiamavano _corpi santi_ in Lombardia, e
_appodiato_ a Bologna, _camperie_ nella Toscana, sottoposte alle leggi
e al podestà medesimo della città. Se i Comuni cittadini avessero
dichiarato sciolti i feudi, tutti i campagnuoli sarebbero affluiti
nelle città: ma queste non aveano mai avuto mente a costituire un
diritto nuovo demolendo il preesistente, onde non attentavano ai
legami che tenevano l’uomo alla terra ed al padrone, sebbene volentieri
aprissero ricovero a’ fuggiaschi, e sostenessero chi si ribellava ai
conti rurali.

Milano nel 1211 concedeva a tutti i contadini e borghesi di accasarsi
in città, e li faceva esenti da ogni gravezza rurale, e accomunati ai
diritti di cittadini, purchè non lavorassero di propria mano la terra,
abitassero in città trent’anni, eccetto il tempo del ricolto. Imola nel
1221 prometteva la quinta parte degli uffizj a quei di Castello Imolese
che andassero accasarsi in città. L’anno stesso Bologna prometteva
immunità ai forestieri, e il consolato ad ogni venti famiglie che
venissero a formar villa nel territorio bolognese.

I signori si opponevano a che i loro dipendenti _giurassero il
Comune_; ed essendosi i terrazzani di Limonta e Civenna accomandati
al Comune di Bellagio sul lago di Como, l’abate di Sant’Ambrogio, che
n’era feudatario, protestò non averne mai dato concessione, e chiese
sentenza, per la quale furono assolti dalla vicinanza dei Bellagini,
dal contribuire il fodro, e venire al placito e alla giurisdizione[62].

Ad alcuni signori le comunità indissero guerra, poichè il diritto
della personale vendetta, allora universalmente riconosciuto, rendeva
alle città legittimo l’osteggiare i baroni, che fin sotto le loro mura
aveano piantato fortifizj; e bandivasi pace alle capanne e guerra ai
castelli. I conti d’Acquesena dominavano sei popolose terre in val
di Belbo, e sorretti dal marchese di Monferrato e dalle armi, mille
soprusi si permettevano sopra i vassalli, ed esigevano una oscena
primizia. I terrieri soffersero un pezzo come sbigottiti; poi fecero
popolo, e al tocco della campana di Belmonte assalsero determinatissimi
le rôcche dei signori, questi uccisero, quelle diroccarono; e
difesisi dal marchese Bonifazio mediante l’ajuto degli Alessandrini,
trasferirono le proprie abitazioni là dove la Nizza sbocca nel Belbo, e
vi edificarono Nizza della Paglia[63].

Altre volte non colla forza, ma otteneasi cogli accordi: come i conti
Guido cedettero a Firenze i loro castelli per cinquecento fiorini; e
come troveremo spesso nel procedere. Ma gli abitanti di Montegiavello,
scontenti della dominazione d’essi conti Guido, scesero a stormo
dall’altura, e compro un prato sul Bisenzio, vi costituirono il Comune,
che poi fu la cittadina di Prato[64].

Nel 1200 la città d’Asti dai molti consignori comprava il castello e il
territorio di Manzano, obbligando gli uomini a trasferirsi nel nuovo
paese di Cherasco. Nel 1228 Genova comprava dai marchesi di Clavesana
i castelli e le ville di Diano, Portomaurizio, Castellaro, Taggia, San
Giorgio, Dolcedo, per l’annua prestazione di lire ducencinquantadue
genovesi: nel 1233 faceva altrettanto con Laigueglia. Nel 1180 il
Comune di Vercelli comprava in moltissime porzioni il castello di
Casalvolone.

Converrebbe fare la storia di ciascuna borgata chi volesse dire come
le città crescevano dalle ruine della feudalità campagnuola. Alcuni
signori abbracciarono spontanei lo stato civile, fosse per maggior
sicurezza o per godere l’autorità che l’opulenza, il dominio antico,
le aderenze procacciano sempre in una comunità; sicchè discendendo
dalle minacciose rôcche, giuravano il Comune e fedeltà ai magistrati
cittadini, sottoporre i loro terreni alle tasse, servire alla patria
colla persona e coi vassalli, e parte almeno dell’anno fissar dimora
nelle città[65].

I Transalpini, avvezzi ancora a non vedere nei loro paesi che dominio
de’ baroni, meravigliavano allo scorgere che le città di Lombardia
aveano ridotto tutti i signori della diocesi a coabitare; talmente
che a fatica si trovava alcun nobile o grande che non obbedisse alle
leggi della città[66]. Alquanti duravano ancora nei loro castelli,
massime ove li francheggiava la montagna, circondandosi di armigeri e
di donzelli, per conservare l’antico potere: ma sebbene dissoggetti
dai Comuni, non poterono mai costituire una salda aristocrazia,
attraversati com’erano dalle altre classi. Restava dunque che
sfoggiassero in lusso e in finte prodezze, assaltando un pagliajo
od una grancia, o ferendo torneamenti, ovvero empiendo il tempo con
giocare alle palle, agli aliossi, alla quintana, e mettersi attorno
buffoni, nani, cantastorie, sonatori: finchè impararono a vendere ai
pacifici Comuni il valore, cui si erano educati ed esercitati.

A tal modo formaronsi i Comuni; e combinando le idee classiche
colle nuove, definivano la città essere un convegno di popolo,
raccolto a vivere secondo il diritto; e che tutti gli uomini d’una
città, e massimamente delle principali, devono operare civilmente e
onestamente[67].




CAPITOLO LXXXII.

Effetti dei Comuni. Nomi e titoli. Emancipazione dei servi.


Se dunque ricapitoliamo la storia del popolo, dopo Carlo Magno ci
occorre anarchia e scompaginamento universale; città e stirpi discordi;
ogni barone, ogni guerriero animato da interessi diversi; non un
pensiero della povera plebe. La feudalità comincia a collegare duchi e
conti col vincolo di devozione allo stesso capo e di servizj reciproci;
i possessori di allodj, franchi di ogni carico pubblico, indipendenti
fra loro e quindi antisociali, consentono o sono forzati a divenire
vassalli, cioè a prestare ligezza ad un signore, nella cui protezione
trovano un compenso alle servitù, all’omaggio, agli obblighi. L’uomo
preferisce sempre lo stato socievole all’isolamento, e il governo
feudale offriva la combinazione per allora migliore di sforzi materiali
onde organizzare la pace e dirigere la guerra.

Nelle città non v’era modo come uno potesse distinguersi: ignote
le lettere; a soli nobili le ricchezze; dei gregarj le armi.
In conseguenza le plebi rimanevano ancora fuori della società,
e ad insinuarvele s’industriarono i Comuni, dove conquistati e
conquistatori, uomini dipendenti dal re o dal vescovo o dai signori,
venivano fondendosi in una stessa cittadinanza, a giurisdizione dei
vescovi; poi anche da questi si emanciparono, istituendo il Comune
laico. Nè era un tremuoto popolare che diroccasse i castelli: essi non
domandavano la libertà, ma l’eguaglianza sotto un signore, un freno
alla gerarchia feudale, o di potere in questa pigliar posto. Per tal
modo la gente bassa diventa un ordine; la ricchezza mobile si erige
a fianco alla fondiaria; e il feudalismo, che dianzi era la società
intera, si restringe a sola la nobiltà.

L’Italia non avea di quei duchi o conti, poderosi quasi piccoli re:
l’autorità regia, annessa all’imperiale, restava lontana e controversa;
sicchè le città trovarono minori ostacoli a costituirsi, tanto più che
avevano sugli occhi l’esempio delle marittime. Perciò, caduta la Casa
Salica, i Comuni lombardi muovono guerra ai capitanei, togliendo loro
le entrate e la giurisdizione di conti, e la esercitano in vece loro. I
Comuni si valgono degli imperatori e dei papi per cacciar le picche più
a fondo nelle viscere de’ nemici; e li strascinano nelle microscopiche
loro inimicizie; laonde queste parziali associazioni, combinate per
salvarsi dalle baronali prepotenze e dal politico scompiglio, vennero
ottenendo o conquistando giurisdizione particolare, diritto di guerra
e di moneta[68], governo proprio, insomma a farsi piccole repubbliche.
Gli uffiziali, non più dai vassalli, ma sono scelti fra’ comunisti;
onde sottentra l’abitudine agli affari, e ne vengono magistrati da far
fronte allo Impero, giuristi che in parlamento potranno pettoreggiare i
capi della feudalità, e dottori alle cattedre, e cherici che saliranno
ai vescovadi e alla tiara.

_Consoli_ era l’antico nome de’ magistrati civili, detti alla tedesca
_scabini_ o giudici perchè principale loro uffizio il giudicare. Altri
consoli erano i capi delle maestranze e delle compagnie mercantili,
la cui efficacia nella istituzione de’ Comuni fu maggiore che non
soglia credersi. Man mano che si affrancassero, le città attribuivano i
poteri a questi magistrati, che allora dalle funzioni giuridiche fecero
tragitto alle amministrative, dalle particolari alle pubbliche. Il
vescovo di Luni avea guerra col marchese di Malaspina, che compose nel
1124 coll’interposto dei consoli di Lucca[69].

I consoli erano due o più: Perugia, che vuolsi già facesse guerra a
Chiusi nel 1012, a Cortona nel 49, a Foligno nell’80 e 90, ad Assisi
nel 94, era governata da dieci consoli nel 1130, quando in piazza San
Lorenzo gli uomini dell’isola Palvese fecero la loro sommessione[70]:
Bergamo n’avea dodici: Milano sei o sette per ciascuno dei tre ordini
di capitanei, valvassori e cittadini[71]: probabilmente anche altrove
erano scelti in questa proporzione, ovvero da cittadini e nobili, dove
questi costituissero un unico stato, o anche da uno stato solo, che
fosse agli altri prevalso. A Firenze furono quattro, poi sei, secondo
la città era divisa per quartieri o sestieri; ma uno godeva maggior
fama e stato, e dal nome di esso qualche cronista notava l’anno.

Nè le sole città, ma anche borghi e castellari ebbero consoli proprj:
e per mille esempj valga Pescia, non ancora città, i cui consoli e
consiglieri nel 1202 concordavano con quelli delle limitrofe comunità
di Uzzano e Vivinaja intorno all’elezione e alle attribuzioni dei
consoli, per evitare le controversie[72].

Niuno confonda i Comuni del medioevo coi municipj che trovammo fra
gli antichi. Questi ultimi erano formati da coloni venuti da Roma,
che, sostenuti dalle armi della metropoli, si piantavano sopra il
territorio conquistato per tenere i vinti in soggezione: nel medioevo
sono i vinti stessi che aspirano ad esser pareggiati ai vincitori,
acquistando i diritti, prima d’uomini, poi di cittadini. Nel Comune
romano il padre è in casa sua magistrato e sacerdote: nel nuovo, il
clero costituisce classe distinta e indipendente, e l’autorità paterna
rimane circoscritta entro i limiti della pietà. Alla comunanza romana
non partecipava propriamente che l’_ordo_, vogliam dire le prosapie
senatorie iscritte nell’_album_, per eredità trasmettendo il potere
e l’amministrazione; che se una si estinguesse, l’Ordine medesimo
sceglieva tra le megliostanti della città quella che dovesse empiere
il vuoto: pochi ricchi, in possesso della piena cittadinanza, erano
circondati da una turba di schiavi, alle cui mani abbandonavano tutti
i servizj. Nel nuovo Comune invece, per la prima volta al mondo,
l’industria si esercita libera, e frutta ricchezze e franchigie. In
quello gli uomini di miglior diritto stanno adunati nelle città,
rimanendo alla campagna i servi: nel medioevo i prepotenti vivono
ne’ castelletti foresi, mentre le città sono di gente industriosa,
che poc’a poco e a forza di lavoro si affranca. Colà insomma è
aristocrazia, qua democrazia: quello provvede alla politica potenza
d’una classe eccezionale, questo ai diritti dell’intera popolazione: in
quello i privilegiati si conservano col gelosamente escludere le classi
inferiori; nel moderno ognuno si travaglia verso miglior condizione, e
nella lotta invigorisce la personalità.

Ma la prima rivoluzione dei Comuni può considerarsi come aristocratica,
tanti elementi signorili abbondarono nella sua composizione, i
quali vedremo poi sistemare i governi, dettar leggi a tutto loro
pro, combattere più valorosamente che non avrebbe saputo una plebe
inesercitata. Dipoi si ampliò il Comune a segno, che chiunque avesse
pane e vino proprio, esercitasse mestiere d’importanza, o si trovasse
agiato di sue fortune, ebbe parte almeno indiretta alla municipale
autorità, e contribuiva ad eleggere i magistrati nel generale convegno
degli abitanti. Allora nella classe degli uomini liberi si trovarono
accomunati gli antichi arimanni, liberi quantunque non possessori;
gli abitanti delle città municipali, sempre rimasti indipendenti; i
borghesi affrancati delle città feudali; gli abitanti sollevati dei
Comuni; alfine anche i servi emancipati della campagna.

Ma dalla libertà civile e dall’equità suprema, ch’è ora il fondamento
d’ogni Stato, stavano ben lontane. Dappertutto le persone rimaneano
libere in grado diverso; sopra viveva qualche antico arimanno; in
alcuni Comuni, sebbene già redenti, sussistevano borghesi del re e
borghesi dei signori, i primi più alteri e in migliore stato, gli
altri affrancati sì, ma in mezzo a parenti ed amici tuttavia servili;
poi i nobili, i liberi uomini del Comune, del barone, dei privati;
ecclesiastici privilegiati, guerrieri assoldati, viventi con diritto
straniero.

Tutto ciò derivava dal sistema feudale, che non fu già distrutto,
come sarebbe avvenuto in una rivoluzione radicale, ma in esso presero
posto i Comuni, che perciò si potrebbero chiamare repubbliche feudali;
carattere che non vuolsi dimenticare da chi brami intenderne la
storia e le evoluzioni. I Comuni entravano nella feudale società,
traendo a sè i diritti già proprj de’ signori, come giudizj, imposte,
zecca, guerra, e via discorrete: e conseguivano un grado in quella
gerarchia, rilevando da re o dall’imperatore, e tenendo sotto di sè
altre persone o corpi morali. Il concetto feudale non ammette esistenza
indipendente; e però i Comuni si consideravano vassalli d’un signore,
ed obbligati verso lui a certi doveri pattuiti, siccome un uomo. Tale
dipendenza non era più del cittadino, bensì del Comune; ma coloro che
a questo non appartenessero, restavano quasi iloti, senza impiego,
nè nomi, nè le esenzioni o i privilegi degli altri. Come membri della
società feudale, i Comuni aveano il diritto della vendetta privata, in
conseguenza la guerra. Ciascuno era poi tenuto a quel solo per cui si
era personalmente obbligato; donde una grande indipendenza personale;
e il Comune provvedeva non al meglio degli individui, bensì all’oggetto
di sua formazione, cioè a francarsi dalle vessazioni.

In conseguenza voleasi garantire la sicurezza o la prosperità
col costituire altri Comuni nel Comune, fossero quelli di nobili,
d’ecclesiastici, di borghesi, o i minori di ciascun’arte, o de’ singoli
quartieri. E ogni Comune avea vita propria, con magistrati, borsa,
leggi, tutto ordinato sempre alla propria conservazione, nè cooperante
al ben generale se non in gravi contingenze.

Gli elementi stessi ond’eransi formati, doveano sfiancare i
Comuni, uscendo da una società costituita guerrescamente, e da una
sovrapposizione di conquiste. Da ciò confusione e mistura nei diritti;
e per tradizione o per usurpamento o concessione o pietà, chi l’uno
assumeva, chi l’altro; e v’avea possessi e contratti ed eredità a legge
romana, a salica, a longobarda[73]. Il signore feudale o il vescovo a
cui eransi sottratti, conservava diritto ad alcune tasse o a privilegi,
e a nominare il magistrato coll’assistenza dei deputati comunali.
All’arcivescovo di Milano rimaneva sottomessa la parte di città che
si chiamava il Brolo; in nome di lui si proferivano le sentenze,
quantunque non vi prendesse più parte; suo un pedaggio alle porte,
sua la zecca: privilegi ottenuti dagl’imperatori, o che forse erasi
riservati quando volontario o costretto depose l’autorità principesca
di conte della città. Quel di Genova partecipava al governo insieme coi
consoli, anche in suo nome faceansi i trattati e si segnavano gli atti,
e nel suo palazzo s’adunava il consiglio[74].

Volta veniva che, nel medesimo Comune, sopra certi reati avesse
giurisdizione il conte, sopra altri il vescovo; a questo pagavasi una
taglia, a quello una dogana; alla tal chiesa un canone speciale, un
altro alla comunità, un terzo all’imperatore, forse il quarto ad un
privato od al Comune confinante. Chi dunque dalla città uscisse al
territorio, passava sopra uno Stato diverso: da una città all’altra
v’era la differenza che oggi da regno a regno: che più? una città era
qualche volta divisa in due o fin tre giurisdizioni; una ecclesiastica
intorno al vescovado, una regia intorno al palazzo o al castello, una
comunale; nè di rado ciascuna era cinta di mura proprie, con porte che
si custodivano gelosamente. Qualche villaggio era diviso fra due o più
condomini, aventi ciascuno diverse gabelle, giurisdizioni distinte:
l’università godeva privilegio di foro pe’ suoi scolari, le maestranze
una giurisdizione sopra i loro consociati, il monastero sopra la tal
fiera da esso istituita: poi diritti d’asilo, poi immunità personali.
A Como il vescovo riscoteva il teloneo da’ fornaj: a Pisa la pubblica
pesa era privilegio dei Casapieri della Stadera. Talora diversi Comuni
costituivano una sola repubblica senza reciproca dipendenza, com’era
in Piemonte la Valsesia, e così i dodici cantoni della val di Maira,
sottopostisi poi ai marchesi di Saluzzo[75], e come fin oggi vediamo
ne’ Comuni de’ Grigioni. Talora un Comune ne soggiogava altri, formando
più estesa signoria.

Uniformandosi a questa natura feudale, anche i Comuni, divenuti
persone con privilegi e rappresentanza, assunsero una bandiera propria
e uno stemma. I più dei nostri ebbero la croce, variamente colorata,
partita, campeggiata: Venezia adottò il leone del santo suo patrono;
Napoli la sirena; Sicilia le tre gambe che ricordano la forma triquetra
dell’isola; Empoli la facciata del tempio di Sant’Andrea, attorno a
cui si formò la nuova città. Milano aveva l’insegna bianca colla croce
rossa; poi ogni quartiere spiegava insegna propria, cioè porta Romana
rosso, la Ticinese bianco, la Comacina scaccato rosso e bianco, la
Vercellina rosso sopra e bianco sotto, la Nuova un leone a scacchi
rossi e bianchi, la Orientale un leon nero. Delle regioni di Roma,
quella de’ Monti ebbe per insegna tre monti in campo bianco; Trevi,
tre spade in campo rosso; Campo Marzio, la mezzaluna in rosso; Ponte,
il ponte Sant’Angelo in rosso; Parione, l’ippogrifo in campo bianco;
Regolo, un cervo in campo azzurro; Sant’Eustachio, una testa di cervo
portante la croce; Pigna, una pigna. Così delle otto compagne di Genova
quella di Castello avea per arma un castello sopra archi sormontato da
una bandiera, avente in campo bianco croce vermiglia; di Maccagnana,
partito di azzurro e bianco; Piazzalunga, scudo terzato in palo
d’azzurro; San Lorenzo, campo ondato rosso; Portoria, orlo di rosso,
e in campo un P; Sosiglia, banda di rosso in campo bianco; Portanuova,
inquartato d’azzurro e bianco; Borgo, palato in otto pezzi d’azzurro e
argento. Altrettanto dicasi dell’altre città.

Sul vago e artistico pavimento della cattedrale di Siena vedesi, fatto
nel 1373 a pietre tessellate, un rosone, artifiziosamente intrecciato
di nove, oltre quattro tondi agli angoli del quadrato circoscritto;
e figura lo stemma di questa città, cioè una lupa che allatta due
gemelli, e attorno ad essa il nome e i simboli di dodici città amiche;
il leone per Firenze, il lupo cerviero o pantera per Lucca, il lepre
per Pisa, l’unicorno per Viterbo, la cicogna per Perugia, l’elefante
colla torre per Roma, l’oca per Orvieto, il cavallo per Arezzo, il
leone rampante con rastrello per Massa, il grifone per Grosseto,
l’avoltojo per Volterra, il drago per Pistoja; animali diversi da
quelli che esse città portavano di consuetudine.

Monza, posseditrice della corona ferrea, la improntò sul suo suggello,
nel quale già da antico leggevasi _Est sedes Italiæ regni Modæcia
magni_. Lucca portava _Luca potens sternit sibi quæ contraria cernit_.
Verona, _Est justi latrix urbs hæc et laudis amatrix_. Padova, i proprj
confini, _Muson, Mons, Athesis, Mare certos dant mihi fines_. Bologna,
un san Pietro in pontificale, e _Petrus ubique pater, legum Bononia
mater_; e così _Urbs hec Aquilegie capud est Italie; — Est aquilejensis
fides hec urbs Utinensis; — Ferrariam cordi teneas, o sante Georgi; —
Salvet Virgo Senam quam signat amenam; — Herculea clava domat Florentia
prava_ e _Det tibi florere Christus Florentia vere_. Messina dopo i
Vespri siciliani alzò lo stendardo colla croce portata da un leone, e
il motto _Fert leo vexillum Messana cum cruce signum_. Pistoja scrive
attorno agli scacchi del suo stemma _Quæ volo tantillo Pistoria celo
sigillo_. Firenze ebbe da principio la bandiera partita bianca e rossa,
cui unì la luna rossa di Fiesole; dappoi il giglio, o piuttosto il fior
di giuggiolo (_ireos florentina_): e quando i Guelfi prevalsero, si
adottò il giglio rosso in campo bianco, mentre i Ghibellini tennero il
giglio bianco, unendovi l’aquila nera imperiale. Inalberava anche il
leone, il quale pure sta nel sigillo di Cortona colla scritta _Tutor
Cortonæ sis semper Marce patrone_.

Spesso l’arma era parlante: come a Torino il toro rampante; a Monsumano
e Montecatino, un monte sormontato da una mano o da un catino; a Barga
una barca; a Pescia un pesce coronato. Gli animali stessi dello stemma
si mantenevano vivi nelle città, come a Venezia e Firenze i leoni,
una lionessa a Parma, gli orsi a Berna, Appenzell e Sangallo. Quando i
tirannetti s’impadronivano d’un Comune, vi univano il proprio stemma,
come i Visconti diedero a Milano la vipera; la quale poi insieme col
leone veneto entrò nel petto dell’aquila bicipite austriaca.

Nati dal bisogno sentito di esimersi da ingiuste gravezze, non
determinati da mutua fiducia ma da mutuo timore, de’ loro poteri non
trovandosi in verun luogo la definizione e il confine, i Comuni,
siccome si erano congiurati per la difesa, congiuravansi di nuovo
per sostenere o una fazione o un capriccio; i signori per ricuperare
le giurisdizioni; i mestieri e le università per sottrarsi ai pesi
ed agli abusi: donde reciproca diffidenza, sfrenato egoismo, gelosia
che induceva a ricorrere a particolari aggregazioni di classe o di
sella, le quali generano il sentimento di corpo, tanto micidiale al
sentimento di patria. Mancando un legame universale fra tanti parziali,
si perpetuava la lotta de’ vassalli colle corporazioni tra sè, de’
confratelli di ciascuna corporazione, delle suddivisioni di ciascun
Comune: mancando un freno e una direzione centrale, rompevano a guerre,
tenevansi armati nel cuor della pace, edificavano le case a foggia di
torri, e l’amministrazione era esercitata in mezzo e coll’aspetto d’un
perpetuo stato di guerra.

Fondati non su libertà generali, ma su privilegi esclusivi e reciproca
gelosia, tutti i Comuni cercavano prerogative a scapito degli altri;
ciò che un tempo avevano praticato i feudatarj, allora lo facevano
essi, imponendo pedaggi e taglie ad arbitrio, servizj gravissimi
ed obbrobriosi: i magistrati municipali operavano con altrettanta
prepotenza che i feudali; i prevalenti voleano soperchiare: gli
oppressi se ne rifaceano sopra chi non fosse cittadino: l’oligarchia
rinnovava le scene dell’aristocrazia antica; anzi, nel mentre i tiranni
opprimevano l’uomo, qui toglievasi qualche volta la vita civile a
classi intere; e uno statuto milanese del Comune aristocratico, al
nobile che uccidesse un plebeo non comminava che tenue multa.

Mal si andrebbero dunque a cercare fra quei Comuni gli esempj
della libertà politica, come oggi la intendiamo; alla quale nulla è
più avverso che lo spirito di famiglia e di paese. Onde sottrarsi
all’anarchia di piazza, i possessori cercavano stabilire qualche
ordine restringendosi col re o coll’antico feudatario, donde i partiti
interni, fomite di nuove dissensioni. Altre volte ricorsero a que’
signorotti medesimi da cui s’erano emancipati, e questi, unita la
forza all’abilità, riuscirono a costituirsi tiranni. E tanto più che
bastavano bensì a frangere l’ingrata soggezione, e prevalere al barone
e al vescovo; ma allorchè que’ signori si collegassero, o venisse
contro di loro il re o l’imperatore, l’impeto, comunque volonteroso, di
borghesi e mercanti non valeva contro eserciti agguerriti, e bisognava
ricorrere a capitani addestrati.

I Comuni dunque a principio crebbero a grande importanza, poi cozzarono
tra loro; e se in paesi stranieri, annodatisi intorno al monarca,
ebbero meno splendore, ma condussero all’unità nazionale, qui la
impedirono. Come in fatto si sarebbe potuto maturare la coscienza
nazionale ove ciascuna comunità avendo l’occhio soltanto a sè, nella
sua piccola indipendenza per nulla brigavasi del ben generale? anche
quando nell’universale pericolo le città s’allearono, come vedremo
nella Lega Lombarda o nella Toscana, il vincolo era troppo lasso,
troppo scarsa la civile sperienza, sicchè potessero costituire una
regolata federazione.

Nei patimenti aveano i borghesi invigorito il carattere per modo, da
sdegnare la servitù: ma è mai possibile arricchirsi a un tratto di
civile sperienza? Furono dunque costretti procedere tentoni, parte
servendo alle idee rimaste delle antiche istituzioni municipali,
parte imitando l’ecclesiastica gerarchia, poi innovando via via che
il bisogno si sentiva o cadeva l’opportunità. Ma se non riuscirono
a coronare l’edifizio civile, niuno corra ad incolparli prima di
riflettere che costoro erano un pugno di popolani inermi e disorganati,
ignari della guerra come della politica, circondati da villani
rozzissimi e incalliti al servire, contrastati dall’autorità regia,
dalla signorile, dalla sacerdotale; talchè ci dee piuttosto toccare di
grata meraviglia che essi abbiano osato ripudiare la servitù e aprire
la nuova era del popolo.

E immensi furono i vantaggi venuti dai Comuni, chi li guardi meno
come rivoluzione politica, che come sociale. Mentre la scala degli
antichi proprietarj scendeva dal barone o valvassore fino al semplice
fittajuolo, quella dei redenti si elevava dal servo della gleba al
semplice libero, talchè le razze servili poterono sottrarsi dalle
nobili, per arrivare ad un’amministrazione propria e indipendente.
In siffatta comunanza d’uffizj e di servigi ribattezzavansi nel nome
di cittadini, disimparavano a tenere come unico diritto la conquista
e la forza, e obbligati ad uscire dall’angusto circolo de’ personali
interessi per provvedere ai pubblici, ripigliavano la coscienza delle
magnanime cose.


Coi Comuni crebbe l’importanza delle famiglie e degli individui, e in
conseguenza si dovette notarli e distinguerli meglio che non si facesse
quando l’uomo non era nulla se non per la terra che possedesse, o
pel signore cui apparteneva. L’uso latino de’ nomi, prenomi, cognomi
e soprannomi, accumulati all’eccesso negli ultimi tempi[76], cadde
coll’Impero; giacchè non rimasero quasi che schiavi d’un nome solo,
e stranieri che un solo pure ne usavano. I nomi dei santi ebraici
o cristiani prevalsero ben presto, e si applicavano o mutavano nel
battesimo, il quale soleasi conferire in età già fatta, ovvero nella
cresima; talora le donne lo cangiavano al matrimonio, e frati e monache
conservarono fin ad oggi di cangiarlo all’atto del professarsi. E
poichè ai costumi antichi sta tenace la Chiesa, oggi medesimo i vescovi
non soscrivono che col nome di battesimo, e i frati si distinguono solo
dalla patria, come usava al tempo della loro istituzione.

Per quanto scarse fossero le relazioni, è facile scorgere quanta
confusione dovesse produrre l’indicarsi l’uomo col nome soltanto[77];
tanto più che, nelle scritture, il nome stesso ci si presenta mozzo,
diminuito, accresciuto, storpiato[78]. Vi si rimediava in parte coi
soprannomi, dedotti da qualità personali, dal luogo d’abitazione o di
provenienza, dall’impiego[79], e spesso anche beffardi[80].

Queste però erano denominazioni personali, che non si trasmetteano
alla parentela. Solo quando i feudi si resero ereditarj verso il
Mille, da questi si dedusse il titolo delle famiglie; donde quelli
di Ro, di Este, di Romano, di Muntecuccoli: e poichè talora veniva
da paesi tedeschi, alterandosi nel tragitto in Italia, n’è scomparsa
l’etimologia[81]. Non è però sicuro indizio d’antico possesso d’un
paese l’averne il cognome, attesochè spesso plebeamente traevasi
dalla terra da cui uno si fosse mutato in un’altra. Ma le famiglie che
spingono l’albero genealogico più indietro del Mille, e que’ cataloghi
di vescovi, di cui si nota il casato fin in antichissimo, sono vanità e
imposture.

I Veneziani, reliquia latina, aveano ritenuto i cognomi antichi,
e tali pajono que’ Crassi, Memmi, Cornelj, Querini, Balbi, Curzj;
fin nell’800 troviamo i dogi indicati col cognome de’ Particiaci,
Candiani, Giustiniani e simili; e in una scritta del 1090 sono firmate
cencinquanta persone, a nessuna delle quali manca il cognome[82]:
Cornuinda Molino, Stefano Logavessi, Bonfilio Pepo, Giovanni de Arbore,
Sebastiano Cancanino, Manifredo Mauroceni, Stadio Praciolani, Domenico
Contareno, e così via. Anche Genova conservò molti cognomi latini:
Apronj, Asprenate, Balbi, Bassi, Bibulini, Calvini, Camilli, Carboni,
Cerchi, Clementi, Costa, Crarsi, Erminj, Fabiani, Forti, Galerj, Galli,
Galleni, Gavi, Gemelli, Giusti, Graziani, Laberj, Lena, Longhi, Lupi,
Mari, Marciani, Marini, Massa, Montani, Muzj, Natta, Nigri, Ottoni,
Palma, Pansa, Persi, Persici, Pisani, Ponzj, Ruffini, Sabini, Salvi,
Serrani, Settimj, Sertorj, Staieni, Stella, Valenti, Veri, Viviani; non
gliene mancano di greci: Bisio, Cybo, Grillo, Macarj, Medoni, Parodi,
Partenopei; e in una carta del 1117 vi si trovano nominati i buoni
uomini che presero parte a un laudo, fra’ quali Lanfranco Roca, Oberto
Maluccello, Lamberto Gezone, Uggero Capra, ed altri _quorum nomina sunt
difficilia scribere_.

Era consuetudine nei nobili di rifare l’avo nel nipote, talora anche il
padre nel figlio, o riducendolo a diminutivo, o aggiungendo _juniore,
novello_ o simile; onde Guido Novello da Polenta, Malatestino, Ezelino
da Etzel. Siffatto nome di predilezione si trasformò spesso in casato,
onde i Pieri, i Ludovisi, i Carli, i Mattei, gli Agnesi: o adottavasi
quel d’un personaggio che si fosse distinto, come i Degiorgi, i
Delpietro: talvolta anche vi si prefisse la parola _figlio_ sincopata,
onde i Figiovanni, i Fighinelli, i Firidolfi; o il titolo, come i
Serangeli, i Serrislori. Talora nella bassa Italia, ad esempio degli
Arabi, enumeravasi tutta l’ascendenza[83].

A molti venne il nomignolo dalla nazione, come Franceschi, Lombardi,
Milanesi: a molti più dal soprannome d’alcuno, ridotto ereditario,
ovvero dalla sua professione o dignità; onde i Grossi, i Grassi, i
Villani, i Caligaj, i Molinari, i Calzolaj, i Sartorj, i Malatesta,
i Balbi, i Cavalieri, i Barattieri, i Fabbri, i Cacciatori, i
Ferrari, i Cancellieri, i Medici, i Visconti, gli Avvocati, e i tanti
Confalonieri e Capitanei o Cattanei. La bella moglie acquistò il titolo
ai Dellabella; ai Dellacroce un crociato; il pellegrinaggio a Roma ai
Romei e Bonromei: l’amore di re Enzo prigioniero per una fanciulla
bolognese è ricordato nei Ben-ti-voglio; un’invenzione preziosa
nei Dondi dell’Orologio. Poi il carretto, la rovere, il tizzone, la
colonna, la spada, la luna, la stella che uno assumeva per impresa
del torneo o per stemma nelle spedizioni, diventava nomignolo; come il
colore bianco, rosso, verde, nero, di cui si divisava nelle comparse, o
che distingueva la fazione.

Son dunque i cognomi o aristocratici, dedotti dalla terra o dallo
stemma; o borghesi, derivati dal mestiero; o popoleschi, tratti dai
soprannomi; e molti rustici, dalla località o dalla coltivazione, come
i Demonte, Dell’era, Dellavalle, Delprato, Delpero, Dellavernaccia.
Si sbizzarrì poi assumendo nomi che consonassero o contrastassero col
cognome, onde Castruccio Castracani, Spinello Spinelli, Nero Neri,
Buontraverso de’ Maltraversi, e somiglianti.

I Latini usavano lo schietto _tu_, dicevano semplicemente _Cesare
saluta Mecenate_, ed Augusto ricusò fermamente il titolo di
_dominus_, e s’adontò quando si volle offrirlo a’ suoi nipoti. Tosto
però l’accettarono i successori suoi, e fin nelle medaglie trovasi
surrogato a quel di _divus_: indi irruppero titoli più pomposi, di
_nobilissimo, felicissimo, piissimo: religiosissimo_ fu intitolato
Costante da un concilio, dopo convertiti i Donatisti dell’Africa:
poi nelle acclamazioni il senato fe gara di aggettivi encomiastici
agl’imperatori. Allora pure invalse di non parlar più alla persona loro
direttamente, ma alla _clemenza_, alla _celsitudine_, all’_eternità_
di essi. Nell’ordinamento del Basso Impero, la gerarchia delle cariche
vedemmo distinta coi titoli d’_illustre, illustrissimo, eccelso,
chiaro_.

Coi Barbari tornò la semplicità antica, ma al _tu_ fu sorrogato
il _voi_; il titolo di _domnus_, proprio di vescovi, abati e re,
s’accomunò a tutti i monaci; più tardi se l’arrogarono anche i laici,
raccorciato in _don_. Ambito era il nome di _cherico_, che sonava uom
di lettere, per contrapposto di _laico_ od illetterato[84]; indizio di
tempi, in cui la scienza era tutta ristretta ne’ sacri recinti.

Nel secolo XIV, _monsignore_ intitolavasi un principe della Chiesa,
_messere_ un cavaliero e gentiluomo, e _madonna_ la moglie sua;
_maestro_ l’avvocato o magistrato o chi sapesse, il che continuano
gl’Inglesi. Nelle legazioni del Cinquecento vediamo col _tu_ trattati
ancora gli ambasciadori dalle repubbliche e dai principi; e «s’usa
comunemente (dice il Varchi de’ Fiorentini nel XVI secolo) se non
è distinzione di grado e di molta età, dire _tu_ e non _voi_ ad
un solo; e solo a cavalieri e canonici si dà del messere, come a’
medici del maestro, e ai frati del padre». Dagli Spagnuoli ci fu poi
attaccata la prurigine dei titoli; quando Carlo V s’intitolò maestà,
moltiplicaronsi le _altezze_, e colle aggiunte di _serenissima_ e di
_reale_; l’_eccellenza_ restò ai nobili, tanto che Urbano VIII nel 1631
trovò pei cardinali il nuovo titolo d’_eminenza_: quelli di cavaliere,
dottore, notajo, conte del sacro romano imperio furono pascolo della
vanità borghese.

Nell’attuazione dei Comuni, tra i fatti isolati se ne consumava uno
grandissimo, l’emancipazione del servo. Sempre la religione vi si
era adoperata, e molti per pietà e per salvezza dell’anima propria
affrancavano i loro schiavi[85]. I Comuni, appena costituitisi,
aprivano asilo ai servi cui riuscisse importabile il giogo del
padrone, o a denaro li ricompravano; e quando movessero in armi contro
i baroni del contorno, li sollecitavano a vendicarsi in libertà,
sicchè fuggendo lasciavano questi indeboliti, mentre invigorivano la
città. Si estesero le manomessioni, e talvolta vennero affrancati
tutti gli abitanti d’un borgo, o certe professioni. Così a Bologna
nell’anno 1256 il prefetto Bonacursio raduna anziani, consoli, maestri
dell’arti e dell’armi, e tutti i membri del grande e del piccolo
Consiglio, e propone si liberino i servi e le serve del Comune tutto.
Passato il partito, si stanzia chi ne possiede li venda al prefetto
e al pretore, per soldi dieci se di quattordici anni, otto se meno,
sborsati dall’erario; e furono annoverati tra i fumanti, coll’obbligo
di dare certa quantità di grano[86]. Erano descritti in un libro
chiamato _Paradisum_ dalla parola con cui cominciava, e dove esponeasi
la creazione dell’uomo, il peccato, la redenzione, per la quale gli
uomini son rifatti liberi: laonde _Civitas Bononiæ quæ semper pro
libertate pugnavit_, avea redenti a prezzo i servi, _statuens ne quis,
adstrictus aliqua servitute, in civitate vel episcopatu Bononiensi
deinceps audeat commorari, ne massa tam naturalis libertatis, quæ
redempta pretio, ulterius corrumpi possit fermento aliquo servitutis,
cum modicum fermentum totam massam corrumpit, et consortium unius
mali bonos plurimos dehonestet_. Un atto solenne del 1289 appella
a uno statuto del Comune di Firenze, pel quale, essendo di naturale
diritto la libertà individuale e il non dipendere ciascuno che dal
proprio arbitrio, laonde le città pure e i popoli si schermiscono
dall’oppressione, e i proprj diritti difendono e sviluppano, veniva
provveduto che nessuno, di qual paese o condizione si fosse, potesse
comprare, o altrimenti acquistare coloni, servi, censiti, nè angherie o
altro vincolo alla libertà delle persone[87]. Due anni dopo, la legge
fu confermata, perdonando a quei che l’avessero trasgredita per lo
addietro.

Erano tentativi isolati, come ogn’altra cosa di quel tempo; nè un
generale provvedimento per abolire la schiavitù mai fu preso: pure si
vedono scemare i servi personali nel XII e XIII secolo, succedendovi
i famigli o servi moderni, i quali a volontà possono togliere congedo
dal padrone. Le chiese, che erano state di tanto sollievo agli schiavi,
furono di ritardo alla totale loro affrancazione, atteso che non
credeansi in diritto d’alienare le proprietà, delle quali l’attuale
investito si considera solo utente: la stessa larghezza con cui li
trattavano, facea non si trovasse tale schiavitù ripugnante all’umanità
e alla religione. Perciò servi della gleba in Italia trovanti ancora
nel secolo XIV.

Nei capitoli del 1296 di Federico I d’Aragona pel legno di Sicilia,
frequente memoria ricorre di schiavi anche cristiani; del qual tempo
anche lettere papali e contratti ne menzionano: tra i Veneziani
ne incontriamo eziandio nel seguente, come nel Friuli sottoposto
al patriarca d’Aquileja[88]. Del 1365 abbiamo un contratto, ove
uno schiavo consente di passare da uno ad altro padrone[89]. Fra i
provvedimenti fatti per sostenere la guerra di Chioggia, s’imposero
tre lire d’argento il mese per ogni testa di schiavo; anzi nel 1463
i Triestini obbligavansi a restituire ai Veneziani i loro schiavi
disertori[90].

A contatto con paesi non cristiani, i nostri poterono trarne di là, o
imparare a tenerne per lusso, talchè la schiavitù si prolungò sotto la
forma domestica. Gli statuti di Lucca fin nel 1537 dichiarano che il
padrone d’una schiava può costringere il violatore di essa a comprarla
pel doppio valsente, oltr’essere multato in cento lire. Le leggi
genovesi opponeansi al trasportare gli schiavi in terra d’Egitto[91];
ma il divieto si eludeva col recarli a Caffa, dove il soldano spediva
a farne accatto, giovandosi della franchigia di quel porto. Lo statuto
criminale di Genova del 1556 pronunzia pene contro chi ruba schiavi,
e considera il servo qual proprietà del padrone[92]: quello dell’88 lo
tiene qual mercanzia, e caso che devasi far getto, si riparta il danno
_per æs et libram_ all’antica, _comprehensis pecuniis, auro, argento,
jocatibus, _servis masculis et fœminis, equis et aliis animalibus_.
Probabilmente questi tardi servi erano di gente infedele, e massime
prigionieri musulmani, quando la tolleranza religiosa neppur di nome
si conosceva. Altre volte i soldati per abuso della vittoria vendevano
schiavi i vinti, come i ribaldi dello Sforza fecero nel 1447 coi
Piacentini: alla schiavitù condannavano pure le scomuniche. N’era però
sempre tenuissimo il numero: come eccezione si notavano nel catasto
delle città; e voglionsi intendere piuttosto come dipendenti, giacchè
il famoso Bartolo a’ suoi tempi già dichiarava che servi propriamente
detti non v’erano più.

Nei Comuni adunque non s’ebbero i vantaggi rapidi d’una subitanea
e radicale rivoluzione; ma neppure la terribile responsalità
d’un’insurrezione fallita. Riuniti per la resistenza, ponendo questa
per primo dovere e mezzo e scopo, invece di sistemare aveano a
distruggere, invece di fondare sconnetteano. Nella lotta si vince, ma
l’odio sopravive e diventa seme di discordie; i dinasti mal frenati si
rialzano per soggiogare i Comuni; i re ingrandiscono favorendo questi;
la spada prolunga la guerra contro l’industria e la capacità. Que’
mali passarono, ma restano gli effetti; resta la rivoluzione da loro
operata, perpetua e legittima come quelle che migliorano la sorte delle
classi numerose: lo schiavo non è più cosa, ma uomo, dall’impersonalità
sollevato ad avere nome proprio e responsalità: nè sforzi e sangue
e rovine pajono soverchi a questo fine sacrosanto. Dove a pochi è
data la forza e l’intelligenza, facile è guidar la moltitudine: dove
tanti esercizj s’aprono alle facoltà morali e intellettive, come
avviene nelle fazioni, grandemente sono eccitati gl’ingegni, e ne
esce una gente operosa, accorta, che cerca e trova mille occasioni di
segnalarsi: e l’uomo dall’angustia degl’interessi domestici volgendosi
alle pubbliche cose, mentre cresce di pratica, nobilita le passioni,
dilata l’accorgimento, scopre e pondera i diritti. Che se a noi
Italiani i Comuni non lasciarono una patria, lasciarono la dignità
d’uomini; ed offrono nella storia moderna le prime di quelle pagine,
tanto attraenti, dove si vede un popolo travagliarsi contro i suoi
oppressori, ingrandire col proprio coraggio, rassodarsi con opportune
se non sempre savie istituzioni.




CAPITOLO LXXXIII.

I Comuni lombardi. Lotario II e Corrado III imperatori. Ruggero re di
Sicilia. Arnaldo da Brescia.


Sciolta la servitù della gleba, raccolti sotto un’amministrazione e una
giudicatura sola i tre ordini ridetti cittadini, e da tutti scegliendo
i consoli, e una specie di unità ricevendo dalla supremazia del papa,
l’Italia trovavasi in essere di nazione assai più che non la Francia
o la Germania. Non condensata, è vero, intorno ad una reggia, ma
vigorosamente ripartita attorno ai tre centri d’autorità, il castello,
la chiesa, il palazzo comunale, sarebbe camminata ad altissime fortune
se gl’imperatori non l’avessero scompigliata col crearsi un partito.

Deboli erano questi, in Germania osteggiati dai maggiori feudatarj,
che aspiravano alla sovranità territoriale; e in Italia dai papi
nel lungo certame delle Investiture. Enrico V, ambizioso ed avido
ma operoso, accorto, sprezzatore della pubblica opinione, poco
sopravisse all’accordo di Worms col papa, e in lui si estinse la
stirpe francona, che avea per un secolo dominato la Germania. Lotario
II datogli successore (1125), rassegnò il suo ducato di Sassonia, e
molt’altri possedimenti al genero Enrico di Baviera, della casa Guelfa:
glieli disputò Federico il Losco di Hohenstaufen duca di Svevia, uno
degli aspiranti al trono germanico: sicchè fra le due case cominciò
l’inimicizia, che, dopo mutato natura ed oggetto, sconvolse Germania e
Italia sotto il nome di Guelfi e Ghibellini.

Questi ultimi traevano il nome dal castello di Waiblingen nella
diocesi di Augusta, appartenente agli Hohenstaufen; gli altri dalla
famiglia bavarese dei Guelfi d’Altdorf. Azzo, marchese di Lombardia,
morendo centenario nel 1097, avea lasciato tre figli: Guelfo, che,
come nato da Cunegonda erede dei Guelfi di Baviera, andò a ducare
questo paese, e divenne stipite della casa di Brunswick, salita poi al
trono d’Inghilterra; Ugo si condusse alla peggio, e vendè le proprie
ragioni all’altro fratello Folco figlio di Garsenda principessa del
Maine, e progenitore dei marchesi d’Este in Italia. Signoreggiava
egli il paese dal Mincio fin al mare, cioè Este, Rovigo col Polesine,
Montagnana, Badia, oltre molte terre nella Lunigiana e nella Toscana.
Guelfo ne pretendeva una porzione; e venuto a ripeterla coll’esercito,
collegandosi al duca di Carintia e al patriarca d’Aquileja, di molti
paesi s’impadroni: infine fu stipulato che la linea di Germania tenesse
un terzo della città di Rovigo e la terra d’Este, senza pregiudicare
alle pretensioni che ostentava sull’eredità della contessa Matilde.

Da questa linea proveniva Enrico, che per la cessione di Lotario era
divenuto il più ricco signore d’Europa e il più potente di Germania,
tenendo una serie di paesi dal mar Baltico al Tirreno. Ma dalla parte
ghibellina Corrado duca di Franconia, fratello di Federico il Losco,
aveva redato di qua dell’Alpi i beni allodiali della casa Salica, e
scese in Italia cercandone la corona. Un principe non d’altre forze
provveduto che di quelle somministrategli dal paese, non poteva riuscir
pericoloso alla nascente libertà, onde fu il ben arrivato. A Milano
lo storico Landolfo di San Paolo e il cavaliere Ruggero de’ Crivelli,
deputati dall’arcivescovo Anselmo, discussero le ragioni dei due
principi emuli davanti al popolo, il quale indusse il metropolita a
coronar re Corrado (1128): molte città gli prestarono omaggio e doni;
ma Pavia, Novara, Piacenza, Brescia e Cremona stettero contrarie a
Milano, fin a dichiararne scomunicato l’arcivescovo che aveva unto
l’usurpatore; anche la Toscana repugnò da lui; e Onorio II papa, che
aveva riconosciuto imperatore Lotario, scomunicò questo pretendente.
Il quale tentò invano occupar Roma; sicchè gli stessi che s’erano
chiariti a lui favorevoli per farsene un appoggio, l’abbandonarono
quando il videro incentivo di guerre. Maneggiatosi alcun tempo, egli
si riconciliò con Lotario, e dopo essere stato a carico de’ Milanesi
e Parmigiani, partì dall’Italia covando contro i Comuni lombardi un
dispetto che trasmise al nipote Federico Barbarossa.

Essi Comuni, appena costituitisi, esercitavano nimicizie un
contro l’altro; e particolarmente in quel piano che dalle alpi
Retiche e Leponzie declina sino al Po ed al mare, ricco di nove
città indipendenti, Como, Bergamo, Brescia, Milano, Lodi, Crema,
Cremona, Pavia, Novara, frequenti appigli di risse porgeano i
terreni confinanti, le rivalità di mercato, la comunanza delle
acque irrigatorie. Presosi quel diritto del pugno, cioè della guerra
particolare, che fin là avevano esercitato i feudatarj, i Comuni,
non compressi da superiorità materiale, non da morale ritegno,
abbandonavansi a quella ostilità di vicini a vicini, che sembra
inesorabile maledizione degl’Italiani. Non avevano ancor finito di
abbattere i conti rurali, e già rompevano guerra (1110) Cremona a Crema
e Brescia, Pavia a Tortona, Milano a Novara e Lodi; l’ambizione e la
forza davano ai poderosi il desiderio e l’ardire di opprimere i deboli.

Pavia, memore di essere stata sede dei re goti e longobardi, e Milano
superba d’antichità, di vasto territorio, di popolazione maggiore
e della superiorità metropolitica, gareggiavano di preminenza, e
si contrariavano in ogni fatto. Nella lite delle Investiture Pavia
propendeva alla parte imperiale, alla pontifizia Milano, con cui
parteggiarono Lodi, Cremona, Piacenza; e per insinuazione della
contessa Matilde, giurarono lega di vent’anni onde osteggiare re
Enrico, e sostenere Corrado quando al padre si ribellò. Le due
parti erano equilibrate di forze; e poichè nessuno stabile nodo le
congiungeva, era sicura della vittoria quella che arrivasse ad isolar
la rivale. In fatto, secondo preponderasse una parzialità o l’altra,
le città mutavano bandiera; e girati pochi anni, a Milano troviamo
unite Crema, Tortona, Parma, Modena, Brescia (1117); mentre con Pavia
parteggiavano Cremona, Lodi, Novara, Asti, Reggio, Piacenza.

Quella mescolata che allora si faceva delle prerogative secolari colle
ecclesiastiche, portava a nuove scissure. Crema col suo contado, che
chiamavasi Isola di Folcherio, era stata a giurisdizione de’ marchesi
di Toscana, fin quando nel 1098 la contessa Matilde ne fe cessione al
vescovo e alla città di Cremona. Tale dipendenza spiacque ai Cremaschi,
che coll’armi assicurarono la propria libertà: ma di qui cominciarono
nimicizie lunghe e vergognose[93].

Milano pretendeva non solo alla superiorità che il suo metropolita
traeva dal posto gerarchico, e per cui ordinava i vescovi della
provincia e li convocava a concilio; ma che a lui competesse anche
l’eleggerli, mentre le chiese particolari tenevano gelosamente
al diritto antico di nominare i proprj pastori. Da ciò elezioni
tempestose, contrastate, doppie, complicate dall’appoggio del papa
e dell’imperatore, e per le quali il litigio delle Investiture dalle
sommità sociali scendeva fin a contingenze affatto particolari. Per
simili ragioni, e insieme per gelosia del ricco mercato che vi si
teneva, i Milanesi campeggiarono Lodi, rinnovando le ostilità, cioè
lo sperpero della campagna e la rapina delle messi per quattro anni,
in capo ai quali ridottala per fame, la smantellarono (1111); gli
abitanti dissiparono in sei borgate del contorno, sottoposte a rigide
condizioni; sciolsero il ricco mercato, nè Lodi-vecchio risorse più.

Eguale contesa per l’elezione dei vescovi cagionò la guerra di Milano
contro Como, descritta da un rozzo poeta contemporaneo[94], dolente
di pubblicare il duolo anzichè la letizia d’un popolo da molti secoli
fiorente. Aveano i Comaschi eletto canonicamente Guido de’ Grimoldi
di Cavallasca; mentre il milanese Landolfo da Carcano, destinatovi da
Enrico V, si fece ordinare dal patriarca d’Aquileja, parziale d’esso
imperatore; intruso di rapina nella sede, procurava mantenervisi ad
onta del popolo, e fortificatosi nel castello di San Giorgio presso
Maliaso sul lago di Lugano, scialacquava in privilegi e donazioni
il patrimonio della mensa. Risoluti a tor di mezzo lo scisma e lo
sperpero, i consoli comaschi Adamo del Pero e Gaudenzio da Fontanella
coi vassalli di Guido vi assalgono Landolfo, e fattolo prigione, lo
consegnano a Guido. Essendo nella mischia rimasto ucciso Ottone insigne
capitano milanese (1116), Giordano da Clivio arcivescovo di Milano,
invece d’insinuare pace e perdono, espone alla basilica Ambrosiana
le vesti insanguinate e le vedove degli uccisi, le quali strillando
chiedono vendetta; e serrata la chiesa, egli dichiara resteranno
sospesi i sacramenti, finchè non sia vendicato il sangue sparso.

In quelle assemblee tumultuose, dove la passione è unica consigliera,
e l’urlo predomina sulla ragione, fu decretata la guerra; i Milanesi,
mandato un araldo a denunziarla, assalsero Como, e incominciarono una
guerra, paragonata all’assedio di Troja per la durata, e meglio per
l’accordarsi delle forze lombarde contro una sola città.

Il guerreggiare d’allora non conduceva a pronti esiti, come le imprese
comandate e dirette da volontà unica e robusta. Un Comune avea ricevuto
un torto, e nel consiglio erasi decisa la guerra? più giorni rintoccava
la campana, acciocchè gli uomini capaci s’allestissero d’armi; uomini
che mai non s’erano esercitati insieme, che fin allora aveano badato
ai campi o alle arti, e che non usavano nè vestire nè armi uniformi,
unicamente diretti a vincere e far al nemico il peggior male. A buona
stagione traevasi fuori il carroccio, e dietro e attorno a quello
moveva la gente contro il territorio nemico, stramenava le campagne,
sfasciava i casali, rapiva gli armenti che non avessero avuto tempo
di ridursi nel recinto della città, alla quale poi mettevasi assedio,
procurando il più delle volte prenderla per fame, giacchè, prima
de’ cannoni, le terre murate aveano sempre il vantaggio sopra gli
assalitori. Nelle guerre feudali vedemmo i soldati abbandonare il capo
a mezzo dell’impresa, allo scadere dell’obbligato servizio. Qui gli
assalitori erano gente che avevano campi, arti, famiglia, interessi,
onde mal sopportavano i diuturni accampamenti, e alla mietitura o
all’avvicinarsi della vernata tornavano a casa a rifocillarsi, per
ripigliar poi col nuovo anno la campagna.

Di tal guisa fu condotta la guerra contro Como. I Comaschi erano
valorosissimi fra i Lombardi, come montanari e avvezzi in opra di
caccia e battaglie: e chiuso colla Camerlata e col castello Baradello
il passo verso Milano, poterono impedire gli approcci al patrio suolo.
Li secondavano gli abitanti della Vallintelvi, intrepidi petti, e
insieme abilissimi a inventare congegni militari. Maggior numero
di città prese parte con Milano, quali Cremona, Pavia, Brescia,
Bergamo, la Liguria, Vercelli colla mercantile Asti, e colla contessa
di Biandrate recante in braccio il giovane figliuolo: Novara venne
spontanea, invitata la forte Verona, e Bologna dotta nelle leggi,
e Ferrara non meno famosa che Mantova per bravissimi arcadori, e
Guastalla e Parma coi cavalieri della Garfagnana, benchè avesse guerra
con Piacenza[95]. La politica gli avrebbe stornati dal favorire la
poderosa città contro la inoffensiva, ma v’erano costretti dalla
prepotenza. Ch’è peggio, gli abitanti dell’isola Comacina e di
quei contorni si chiarirono ostili a Como, sicchè anche il lago fu
contaminato di battaglie navali. Fin a Varese si allargò la guerra e al
lago di Lugano; ardite le fazioni, alterni i successi; or una parte or
l’altra innalzavano al cielo inni per vittorie fratricide. Se non che
fra tanto ardore poca era l’abilità, pochissima la disciplina, nessuna
autorità preponderante; e come avviene nelle mosse tumultuarie, ognuno
volea comandare, nessuno obbedire. La campagna era una desolazione,
straziati i fecondi oliveti e le vigne della spiaggia, rapite le
mandre.

Moriva intanto il vescovo Guido, causa e fomento della guerra; moriva
esortando a star saldi nella cattolica fede e nella carità e difendere
la patria. I Comaschi aveano perduto molti valorosi; soffrivano da
dieci anni di devastazione sì per terra, sì dal lago, del quale la
sponda orientale apparteneva ai Milanesi, che con tutti i loro alleati
s’accinsero all’estremo sforzo. Tratti legnami da Lecco, ingegneri e
costruttori da Genova e Pisa, strinsero dappresso la città (1127),
i cui abitanti, sprovveduti d’ogni altro riparo, l’abbandonarono
notturni, per ricoverarsi nel munito borgo di Vico; e quivi interposero
di pace Anselmo arcivescovo di Milano. E ne fu condizione, che,
salve le vite, si sfasciassero le mura e le fortificazioni della
città e dei sobborghi; Como riconoscesse Milano con annuo tributo.
Eppure i vincitori sfrenati posero a sacco e fuoco la città, menarono
in cattività agricoltori, servi, cittadini. Non s’aveano allora
guarnigioni per tener in ceppi i vinti, e perciò bisognava disperderli:
in fatto i Comaschi furono costretti abitare all’aperto, pagare
annualmente il viatico e il fodro, e smettere il solito mercato.
Ciò per altro non li privava del governarsi a comune, con leggi e
magistrati proprj.

Di questa guerra narrammo le particolarità, come esempio di tutte
le altre allora agitate. Ne inorgoglì Milano, che poco poi osteggiò
Crema, e tutta Lombardia andava a scompiglio per fazioni interne;
laonde papa Innocenzo II s’argomentò al riparo spedendo san Bernardo,
borgognone, fondatore de’ Cistercensi ed anima della società cristiana
di quel tempo. Ne’ monasteri non voleva egli si cercasse un rifugio
contro il mondo, bensì forza di combatterlo e guidarlo; l’operosità
essere principio di salute, e perciò i monaci addestrava alle lettere e
all’agricoltura. Dottissimo coi teologi, popolarissimo coi campagnuoli,
vigilava sull’intera cristianità, maneggiava gl’interessi delle
nazioni, pur sempre ribramando la sua devota solitudine, alla quale
tornava appena avesse finito di riconciliare i re, di far riconoscere
i papi, o di spingere tutta Europa contro l’Asia; e preparava libri
che il fecero collocare allato ai santi padri, e fra gli ascetici
prediletti alle anime contemplative. Quand’egli calò in Lombardia,
accorreva la gente per udirlo, e il riceveano a ginocchi, e mettendo
fuori argento, oro, arazzi, quanto aveano di meglio; e beato chi
ottenesse un filo della sua tunica. Riuscì egli ad esaltare lo zelo,
sicchè uomini e donne si vedeano in capelli raccorci e vesti dimesse,
e sulle tavole acqua invece dei vini generosi; liberati prigionieri,
emendati i costumi, e ciò che più era difficile, ristabilita
dappertutto la pace. I Milanesi, meravigliati all’unione di tanto
senno con tanta bontà, il voleano arcivescovo (1135); ma egli, per cui
i gradi e le comparse erano una condanna, s’affrettò di tornare alle
maschie voluttà della solitudine penitente, lasciando presso Milano
il monastero di Chiaravalle, dal quale e dagli altri di Morimondo
e di Cerreto i Cistercensi tolsero a sanare le pantanose pianure,
introducendovi i prati irrigatorj, la fabbrica de’ formaggi e la
coltivazione del riso.

Non avea fatto che partire Bernardo, e gli sdegni ribollirono; e
Cremona e Pavia, dove l’eloquenza di lui poco aveva approdato, si
ritorsero contro Milano. Il vescovo pavese guidò le milizie; e i
Milanesi non solo lo sconfissero, ma lui stesso fecero prigioniero
con molti de’ suoi, i quali rimandarono colle mani legate al tergo, e
attaccato un fascetto di fieno acceso tra i fischi plebei. Tornarono
i Pavesi alla riscossa, ma a Maconago furono rotti ancora. I Milanesi
portarono pur guerra a Novara e Cremona, la quale oppose loro il
castello di Pizzighettone sull’Adda. Violenze che partorivano violenze,
e colle violenze doveano finire.

Quel che intitolavasi regno d’Italia era diviso tra molti feudatarj,
quali il marchese di Monferrato tra gli Appennini, il Po e il Tànaro;
il marchese del Vasto, che poi fu detto di Saluzzo, fra il Po e le alpi
Marittime; ai quali due s’interponeva il contado d’Asti, e accanto quel
di Biandrate che dominava il Canavese fra la Dora Riparia e la Baltea.
Gl’imperatori, per assicurarsi il passo in Italia, aveano sottoposto a
duchi tedeschi anche il pendio meridionale dell’Alpi; onde la Baviera
stendeasi fin a Bolzano, cioè di qua dall’alpi Retiche che ci separano
dai Tedeschi; i Guelfi e il ducato d’Alemagna fino a Bellinzona, di
qua dalle Lepontine; quel di Svevia fino a Chiavenna, di qua dalle
Retiche; le alpi Giulie erano a dominio del duca di Carintia, al quale
furono recate la contea di Trento, e le marche di Verona, d’Aquileja,
d’Istria, tenendo in rispetto la Lombardia da un lato, dall’altro
gli Ungheresi. Ma i re tedeschi, intenti ad assicurare la prevalenza
della gente germanica sopra la slava, vollero estenuare la Carintia,
sicchè abbondarono di concessioni col Veronese, che poi da quella restò
separato del tutto quando i patriarchi d’Aquileja ebbero la sovranità
del Friúli, poi dell’intera Istria, succedendo alle famiglie ereditarie
degli Eppenstein, Sponheim, Andechs. Allora Verona, tornata italiana,
maturò pur essa i germi repubblicani, sotto un vescovo cui dava
importanza il custodire gli sbocchi dell’Alpi e il passo del fiume, che
coprono l’Italia dai Tedeschi.

Il marchese Obizzo Malaspina, oltre la Lunigiana, avea possessi nel
confine di Cremona, e da Massa presso il Lucchese fino a Nazzano presso
Pavia: tratto di settanta miglia[96]. La Casa savojarda di Morienna
usciva dalle sue valli allobroghe per allargarsi sempre più di qua
dall’Alpi, occupando i marchesati d’Ivrea e di Susa; e Ulrico Manfredi,
al tempo d’Enrico I, possedeva dall’alpi Cozie fin alla riviera di
Genova, e da Mondovì ad Asti: la qual città era signoreggiata da un
suo fratello vescovo. Ma troppo spesso suddivisa per eredità, la casa
di Savoja non accennava all’importanza che trasse più tardi dalla sua
postura.

Nell’Appennino toscano avanzavano conti e marchesi e molti dominj
immuni di nobili; ovvero monasteri, badie, beni vescovili isolati,
sceveri dal movimento repubblicano. La potenza dei marchesi, poi della
contessa Matilde, avea nell’Etruria frenato le fazioni, e assicurato
il predominio papale, sicchè rado o non mai s’era veduto un vescovado
diviso fra due competitori. I governi liberi vi tardarono dunque
a svolgersi fin quando, disputandosi fra il papa e l’imperatore la
successione a quella signoria, i popoli, incerti a chi obbedire, furono
men soggetti ad entrambi i competitori, e nella negligenza di questi
provvidero da sè al proprio ordinamento.

Roma offriva sempre gran mescolanza d’antichissimo e di novissimo, e
dei tre elementi di popolo, di feudo, di sacerdozio. Prefetto, consoli,
senato offrivano una costituzione repubblicana, i feudatarj e i
castelli rappresentavano il diritto della spada, il papa la sovranità;
e si urtavano e prevaleano a vicenda. Nel X secolo, tutto forza,
sormontarono i feudatarj, oligarchia turbolenta, che quasi assorbì la
ecclesiastica. Colla restaurazione degli Ottoni la nobiltà fu repressa
e il papato rialzossi, appoggiandosi però allo straniero, che riservava
a sè la moneta e la giustizia.

I pontefici, mentre aveano assodata l’autorità su tutto il mondo,
pochissima ne godevano nella città di loro residenza. Per le ripetute
donazioni imperiali dominavano l’antico ducato di Roma, l’Esarcato
e la Pentapoli: ma erano cinti da robusti signori, quali il duca di
Spoleto nell’Ombria meridionale, nel Piceno e in parte del Sannio; a
mezzodì il marchesato di Guarnerio fra gli Appennini e l’Adriatico, da
Pésaro ad Osimo; di qui alla Pescàra quel di Camerino e di Fermo; quel
di Teate dalla Pescàra a Trivento: principi indipendenti non appena
l’imperatore avesse vôlto le spalle all’Italia. Le città poi a levante
del Lazio e a maestro della Toscana formavano altrettanti ducati sotto
vescovi e signori. La stessa campagna romana era sparsa di signorotti,
che da Palestrina, da Tùsculo, da Bracciano ne faceano infelice
governo, impedivano la coltura de’ campi, e perfino nei sepolcri di
Cecilia Metella e di Nerone, o nelle terme di Caracalla fortificandosi,
teneano serva ai loro capricci l’antica capitale del mondo: fra le sue
mura stesse, sovente una fazione dal Coliseo, un’altra dalla torre di
Crescenzio, una terza dal Pincio venivano a provocarsi.

_Urbs_, cioè la città per eccellenza, chiamavasi Roma, e senato
il suo consiglio comunale come ai tempi di Cesare e di Scipione.
Dieci elettori di ciascuno dei tredici rioni della città, ogn’anno
sceglievano cinquantasei senatori; è probabile fossero tutti nobili,
e che alcuni formassero per turno il consiglio secreto del patrizio,
rappresentante della repubblica. Geroo, prevosto di Reichersperg, nel
1100, scrive ad Enrico prete cardinale: — I senatori romani giudicano
delle cause civili; le maggiori e universali spettano al pontefice o
al suo vicario, ed all’imperatore o al vicario di lui prefetto della
città; il quale la dignità propria rileva da entrambi, cioè dal papa
a cui fa omaggio, e dall’imperatore da cui riceve le insegne della
dignità, cioè la spada sguainata. E come coloro cui spetta guidar
l’esercito sono investiti col vessillo, così per lungo uso il prefetto
della città è investito colla spada, sguainata contro i malfattori.
Il prefetto della città poi della spada usa legittimamente a sgomento
de’ malvagi e conforto dei buoni, a onor del sacerdozio ed a servizio
dell’Impero»[97].

I nomi pomposi mal mascheravano il decadimento, giacchè i palazzi
si sfasciavano[98]; la liberazione di Roberto Guiscardo avea ridotto
deserti i quartieri fra il Coliseo e il Laterano, che la mal’aria finì
di spopolare; il suo territorio abbracciava angusto circuito, di là
del quale Roma trovava nemici i Comuni di Albano e di Tusculo come ai
tempi di Romolo, ed ogni primavera bisognava uscire a combatterli, e
devastare la già povera campagna. Unica ricchezza della città erano
il denaro e i forestieri che vi traeva la presenza del papa: ma
mentre questo nella restante Italia era venerato come capo del partito
nazionale e tutore della libertà, quivi era esoso come principe; spesso
n’era cacciato dai signori che ricusavano stargli dipendenti; ma il
popolo che, con vezzo non più disimparato, avea gridato _Morte_ e
_Fuori_, ben tosto ne sentiva bisogno e desiderio, e gridava _Viva_ e
_Torna_, con quegli schiamazzi plateali che stoltamente si giudicano
pubblico voto.

Dividevano allora la città due fazioni, guidate l’una da Leone de’
Frangipani, l’altra da Pier di Leone; e con violenze e tranelli
faticarono a dare un successore a Calisto II. I Frangipani portavano
Lamberto vescovo d’Ostia (1124), che prevalse col nome di Onorio II:
ma alla costui morte si rinnovano bucheramenti e tumulti a favore
d’un figliuolo di Pier di Leone: e sebbene i migliori s’accordino ad
eleggere Gregorio cardinal di Sant’Angelo (1130), che volle chiamarsi
Innocenzo II, gli altri vi oppongono il loro creato col nome di
Anacleto II[99], e ne nasce uno scisma scandaloso. Anacleto colle
spoglie della basilica Vaticana compra fautori ed armi; Innocenzo, che
non poteva se non tenersi nei palazzi muniti dei Frangipani, stabilisce
andarsene, e dalle navi pisane portato in Francia, in Inghilterra, in
Germania, ricevette omaggio e riverenza, giovato dall’eloquenza di San
Bernardo. La cella di questo, al concilio di Pisa, vedeasi affollata di
prelati, ansiosi di trattar seco degli affari del mondo e dell’anima.

Per assistere Innocenzo contro l’antipapa e per frenare le città
emancipate, Lotario imperatore (1133) calò dall’Alpi, non accompagnato
da verun cavaliere di Svevia nè di Franconia, ed avendo per
portastendardo quel Corrado, che dianzi aveva accettato la corona
d’Italia. Ma a Milano si vide chiuse le porte in faccia, essendosi
Anacleto amicato quell’arcivescovo Anselmo, scomunicato da Onorio II,
talchè non potè farsi coronare re d’Italia; a Roma Anacleto respinse il
competitore, fortificandosi in Vaticano, mentre Innocenzo doveva munire
il Laterano, ove coronò Lotario.

Messa allora in campo la controversia dell’eredità della contessa
Matilde, fu conciliata con questo patto, che Innocenzo investisse
Lotario vita sua durante, e dopo lui il duca di Baviera genero di
esso imperatore, siccome di feudi della Chiesa, alla quale dovessero
retribuire cento marchi d’argento l’anno, poi al morire dell’ultimo
tornerebbero alla santa sede. Con quest’atto l’imperatore veniva a
riconoscersi vassallo e tributario del pontefice[100].

La fazione d’Anacleto rialzò ben presto il capo, sicchè Innocenzo
invocò Lotario, il quale, riconciliatosi colla casa di Hohenstaufen,
tornò con maggiori forze: ma gli effetti furono poco meglio felici
che la prima volta; perchè, se Milano il favorì, gli si avversarono
Cremona, Parma, Piacenza, che egli dovette per forza ridurre ad
obbedienza.

Restavano sempre avversi all’Impero nelle parti meridionali i Normanni,
che avendo ormai sottratte tutte le città greche ai catapani, e
occupata la nuova Longobardia, eccetto Benevento che rimaneva ai papi,
e Napoli che di nome dipendeva dai Greci, viepiù sentivano il bisogno
dei forti, l’indipendenza. Quantunque sostenitori del pontefice contro
gli stranieri, poca mostravangli condiscendenza nell’interno loro
dominio, nè si tenevano in dovere di ricevere legati papali in paesi
che essi col proprio braccio aveano sottratti agl’Infedeli o ai Greci,
e restituiti alla vera Chiesa. Urbano II erasi guadagnato Ruggero,
nominandolo legato in Sicilia (1098), cosa mai più concessa a verun
regnante, e donde derivò quel che chiamarono poi _tribunale della
monarchia di Sicilia_, cioè che esso e i suoi discendenti godessero il
titolo ed esercitassero i diritti di legati ereditarj e perpetui della
santa sede, per ciò portando nelle solennità mitra, anello, sandali,
dalmatica, pastorale[101]. Morto poi Guglielmo II duca di Puglia, anche
il dominio di qua dal Faro restò a Ruggero (1127), che così possedeva
tutto quel che fu poi regno di Napoli.

Onorio II vide lesa la sua superiorità nel fare un tanto acquisto
senza sua adesione, ben conoscendo come il gran conte dominando la
Sicilia, la Puglia, la Calabria, avrebbe dettalo la legge a Roma. E
perchè quegli assalì Benevento, città pontifizia, Onorio lo scomunicò,
e mosse contro di esso in armi, dando perfino indulgenza plenaria
a chi perisse in quella guerra. I principali conti assecondarono il
pontefice; ma Ruggero, venuto di Sicilia con buon esercito, prese le
città primarie; e il papa, che vedeva ogni giorno diminuirsi le sue
truppe, s’accontentò d’investirlo della Puglia e Calabria. Non andò
troppo sottigliando sui diritti l’antipapa Anacleto, e bisognoso di
fautori, a Ruggero consentì il titolo di re di Sicilia, l’investitura
della Puglia, Calabria, Salerno, e la supremazia sul ducato di Napoli e
il principato di Capua; in Palermo fu celebrata la pomposa coronazione,
e restò costituito il regno delle Due Sicilie, terminando le antiche
repubbliche nel mezzodì, quando nel settentrione d’Italia sbocciavano
le nuove.

I baroni e conti, fin allora tutti pari di potenza, mal soffersero di
vedersi imposto un superiore; e Roberto dovette star sempre coll’armi
in pugno, e con ferro, fuoco, prigioni soffogando le rinascenti
rivolte, cagionò guasti non minori di quelli de’ Musulmani. Anche
Amalfi fu costretta demolire le fortificazioni e a lui sottoporsi.
Roberto principe di Capua, primo tra i baroni normanni e che
intitolavasi _per la grazia di Dio_, vedendosi rapita l’indipendenza,
si unì coi signori che voleano difenderla e collo straticò di Napoli.
Soccombuto, andò invocare soccorsi dai Pisani, ma Ruggero colla flotta
di Sicilia e della soggiogata Amalfi assalì Napoli, il cui straticò
seppe resistere all’armi e alla fame.

Tanta possa di Ruggero ingelosiva e gl’imperatori d’Oriente, già altre
volte minacciati dai Normanni; e Lotario, a cui esclamavano i tanti
oppressi da Ruggero; e più Innocenzo, che vedea sempre peggio rimossa
la speranza di ricuperare la sua sede. Lotario, spinto dalle preghiere
di Roberto di Capua, ed esortato da san Bernardo a toglier via lo
scisma (1137), mosse contro Ruggero, allargò Napoli, rimise Roberto in
Capua, sicchè Ruggero, perdute tutte le terre di qua del Faro, dovette
ricoverare in Sicilia. I Pisani, vedendo il bel destro di vendicarsi
dell’antica emula, con ben cento navi assalirono Amalfi, e costrettala
a cedere, vi esercitarono fieramente i diritti della vittoria. Da
quel punto (1157) Amalfi più non contò, sebbene le forme repubblicane
conservasse internamente fin quando nel 1350 i re di Napoli le
abolirono. I suoi banchi in Levante restarono deserti, od occupati da
più felici successori; a’ suoi porti non concorsero più se non i devoti
a visitare il corpo di sant’Andrea, che il cardinale Capuano rapì alla
chiesa di Costantinopoli nel 1207, e che stillava manna. Chi oggi,
andando a interrogare i tanti problemi della storia nazionale, visita
la patria di Flavio Gioja e di Masaniello sulla deliziosa riva dove il
mare frange tra Napoli e Salerno, sentesi stringere il cuore ai pochi e
luridi abituri sopravanzati colà dove sorgeva l’antica legislatrice del
Mediterraneo; e sedendo pensoso su qualche barca pescareccia nel porto
a cui affluivano le ricchezze d’Oriente, invece dell’operoso tumulto
di ottantamila abitanti, non vede che l’abbandonata negligenza di pochi
pescatori, non ode che il gemito de’ limosinanti.

Era quello il momento di mettere al nulla il dominio de’ Normanni
se, al solito, non fossero entrate contestazioni tra i federati.
Alla presa di Salerno i Pisani recaronsi a dispetto che l’imperatore
segnasse la capitolazione senza loro intervento: poi il papa pretendeva
quella città appartenesse a lui, e volendo sminuzzare il dominio
coll’eleggere un nuovo duca di Puglia, disputavasi a chi toccasse
dargli l’investitura; alfine conchiusero gliela conferirebbero e il
papa e l’imperatore, tenendo entrambi il gonfalone. Altre controversie
nacquero per Montecassino: ma pure rappattumati, Innocenzo e Lotario
ripresero la via di Roma, ove il papa coll’armi imperiali potè
rientrare. Lotario, devastata l’Italia nell’andata e nel ritorno, se ne
partiva con poca gloria e meno frutto, allorchè morì (5 xbre) vicin di
Trento: uom prode e d’onore, amico del retto, ma non robusto quanto ai
tempi occorreva.

Ruggero, che aveva aspettato il consueto scomporsi dell’esercito
imperiale, tornò bentosto, riprese la città senza dare ascolto a san
Bernardo, venuto consigliatore di pace: anzi pretese erigersi arbitro
fra Innocenzo e l’antipapa Anacleto; e morto questo, ne nominò un altro
(1138) in Vittore IV. Però Bernardo tanto fece, che menò l’antipapa
a’ piedi d’Innocenzo, al quale pure si sottomisero i dissidenti. Ed
egli raccolse in Laterano l’XI concilio ecumenico (1139) con duemila
prelati, ai quali disse: — Voi sapete che Roma è capitale del mondo;
che le dignità ecclesiastiche si ricevono per concessione del sommo
pontefice, siccome feudo; nè senza di ciò possono legittimamente
possedersi».

Ivi scomunicò Ruggero, poi in persona mosse con buone armi, disposto
a guerreggiarlo se non accettasse le proposizioni di pace. Rejette
queste, attaccò il pertinace, ma incontrò sfortuna eguale al suo
predecessore Leone IX, e come lui ne trasse profitto: perocchè, caduto
prigione con molti cardinali, vide il suo vincitore gittarsegli a’
piedi e domandargli perdono dell’averlo vinto; laonde egli conchiuse
pace con Ruggero, rinnovandogli l’investitura già avuta dall’antipapa,
purchè prestasse alla romana Chiesa l’omaggio e seicento schifati
d’oro ogn’anno[102]. Nel titolo restava eccettuato Salerno, sul cui
principato i papi ebbero sempre pretensioni; ma erano comprese Capua,
tolta al perseverante Roberto, e Napoli colle sue dipendenze, la quale,
avendo perduto in battaglia il duca, accettò di sottomettersi al nuovo
re.

Di qui restò confermato l’alto dominio della santa sede, già da
essa acquistato mezzo secolo prima, sopra il Reame. Ruggero da nuove
vittorie, da bandi e confische cercò una legittimazione, che al secolo
nostro garba meglio che non la benedizione papale.

A re Lotario in Germania parea dovesse succedere il guelfo Enrico, ma
prevalse Corrado di Franconia, che, abdicata la corona italica, poco
dopo andò crociato (1147) con settantamila cavalieri e innumerevoli
fanti, pochi de’ quali dopo orribili patimenti lo accompagnarono
al ritorno. Nella sua lunga assenza, i Comuni presero incremento in
Italia; e sotto diverse sembianze ma in ogni parte appariva la libertà,
e manifestavasi nel cozzarsi di Venezia con Ravenna, di Pisa e Firenze
con Lucca, di Vicenza con Treviso, di Fano con Pésaro, Fossombrone,
Sinigaglia, di Verona con Padova perchè avea stornato il letto
dell’Adige; di Modena con Bologna perchè a questa erasi data la badia
di Nonantola; di Cremona e Pavia con Milano, che già non paga della
libertà, voleva anche dominio sulle città del contorno. Mal sostenuti
dal potere imperiale, i baroni soccombevano agli sforzi de’ Comuni,
che venivano estendendo l’eguaglianza popolare; sicchè questa prevalse
anche in Toscana. Firenze, Siena, Pistoja, Arezzo primeggiavano sui
Comuni e sui dinasti limitrofi; e, secondo una lettera di Pietro
abate di Cluny a re Ruggero, «miserabile era l’aspetto della Toscana,
confondendosi le cose umane e le divine; città, castelli, borgate,
ville, strade pubbliche, fin le chiese erano esposte a omicidj,
sacrilegi, rapine; pellegrini, cherici, monaci, abati, preti, vescovi,
patriarchi v’erano presi, spogliati, battuti, uccisi»[103]. I principi
normanni reprimevano a mezzodì il movimento repubblicano; ma non
che favorissero gl’imperatori, stavano in sospetto delle antiche
pretensioni che potessero addurre contro il recente loro dominio.

In ogni parte la podestà imperiale era dunque in calo: nè prosperava la
pontifizia, alla quale nuovo genere di sfide recò Arnaldo da Brescia.
Educatosi in Francia alla scuola di Abelardo, libero pensatore, più
rinomato per gli amori e le sventure sue che per l’ardimento del
suo eclettismo, Arnaldo fu prima guerriero, poi monaco, e cominciò
a propagare in Italia le dubitanti e negative idee del suo maestro,
e censurare la depravazione del clero. Bel parlatore, e ascoltato
avidamente com’è sempre chi esercita la maldicenza, prese a battere
la potenza ecclesiastica; repugnare al buon diritto che il clero
possedesse beni, e regalie i vescovi, mentre avrebbero dovuto vivere
all’apostolica di decime e di oblazioni, restituendo i possessi al
principe cui appartenevano[104]; e in ciò metteva convinzione ed
entusiasmo maggiore che non que’ novatori, i quali più tardi sull’orme
sue vennero a scassinare col ragionamento il regime cristiano dello
Stato e della Chiesa. Paragonava egli i Governi d’allora colle antiche
repubbliche, sogno o delirio perpetuo degl’Italiani, che allora veniva
infervorato dai rinnovati studj classici de’ giureconsulti. Volentieri
lo ascoltavano i laici, che tenendo feudalmente privilegi dai vescovi,
bramavano rendersene indipendenti; e i _Politici_, come si chiamavano
i suoi fazionieri, crescendo più sempre di numero, scotevansi
risolutamente dall’obbedienza del papa.

Era questo venuto in ira anche ai popolani perchè, essendosi rivoltati
i cittadini di Tivoli e avendo sconfitto in malo modo i Romani, esso
gli assalì da vero, e coll’assedio li costrinse a capitolare, ma non
sterminò le vite e le mura loro. Imprecando dunque a tale benignità
col solito titolo di tradimento, i Romani traggono tumultuosi al
Campidoglio (1141), e come pegno della rinnovata repubblica rintegrano
il senato di cinquantasei membri, e in nome di questo e del popolo
romano intimano guerra ai vicini. Innocenzo morì prima di poterli
domare (1143); e Celestino II, succedutogli per pochi mesi, tolse
a perseguitare Arnaldo, benchè già amico suo, e che, mal sorretto
dalla volubile aura vulgare, fuggì a Zurigo, prevenendo Zuinglio nel
predicare contro la Chiesa, poi in Francia, in Germania, inseguito
dappertutto dall’occhio e dalla voce di san Bernardo.

Le famiglie primarie dei Pierleoni e dei Frangipani, fin allora
nemiche, si mettono d’accordo per umiliare la fazione democratica e
svellere l’ordine repubblicano: ma i popolani, guidati dalla nobiltà
inferiore, invocano l’immediata sovranità dell’imperatore, qual soleva
ai tempi di Roma antica. Lucio II papa (1144), che in processione
armata marciava al Campidoglio per isnidare i nuovi magistrati, è
respinto a sassi, così che ne muore. Imbaldanzì la fazione avversa, e
a fatica si potè nominare Eugenio III discepolo di san Bernardo (1145),
il quale, per non dovere a forza riconoscere il senato, fuggì di Roma.
Arnaldo soldò duemila Svizzeri, e questa forza mercenaria condusse a
raffermare la magistratura repubblicana del Campidoglio. Proponevasi
egli istituire un ordine equestre, medio tra il popolo ed il senato,
ristabilire i consoli e i tribuni, insomma con una pedantesca e
intempestiva restaurazione del passato ingrandire l’autorità imperiale,
mentre il papa restringeva ai soli giudizj ecclesiastici.

Il vulgo è facile a credere che cogli antichi nomi ritornino le antiche
grandezze; e coll’entusiasmo dell’applauso accoppiando al solito
l’entusiasmo del furore, abbatte le torri e i palazzi dei nobili
avversi e de’ cardinali, non senza ferirne alcuni, abolisce la dignità
di prefetto di Roma per nominare patrizio Giordano, fratello d’Anacleto
antipapa, ed obbliga tutti a prestargli giuramento. Eugenio, tentata
invano la riconciliazione, scomunicò costui; poi, unite le sue forze
con quelle di Tivoli, costrinse a tornare all’obbedienza, e fu accolto
con tante feste, con quante n’era stato escluso[105]. Breve trionfo: e
ben tosto costretto uscirne di nuovo, passò in Francia a sollecitar la
crociata; mentre i repubblicani chiamavano Corrado III, vantando non
avere operato ad altro fine che per restituire l’Impero nella grandezza
che aveva sotto Costantino e Giustiniano, e perchè egli ricuperasse
tutti gli onori che gli competevano e gli erano stati usurpati; avere
perciò demolito le fortezze dei prepotenti; venisse in persona a
compier l’opera, collocare sua sede in Roma, e abbattere i Normanni
fautori del papa[106].

L’imperatore, mal fidandosi a quel popolo leggero, provvide di truppe
il pontefice; che con queste e con altre di Francia piantossi a
Tusculo, e da quei terrieri e dai Normanni sostenuto, potè rinnovare
i patti col popolo, lasciandogli il senato, ma nominando egli stesso
un prefetto, giusta la prisca consuetudine. Però se il popolo voleva
conformare lo statuto ai concetti di Arnaldo e della storia, senza
sgomentarsi delle idee classiche sopra l’illimitata autorità del
principe, l’alta nobiltà desiderava mantenere la condizione feudale,
impedendo e ai papi di dominare e al popolo di emanciparsi. Continuò
la repubblica sotto Anastasio IV; ma Adriano IV inglese (1153-54),
avendo la plebe assassinato il cardinale di Santa Pudenziana, diede
lo straordinario esempio di interdire la capitale del cristianesimo
finchè Arnaldo non fosse espulso. Il popolo sgomentato, massime che
s’avvicinava la pasqua, cacciò Arnaldo, che rifuggì presso un conte di
Campania.

Anche Ruggero, che teneva carezzati i pontefici sol in quanto gli
giovavano, poco avea tardato a venire in nuova rotta con essi, ne
devastò le terre, guerreggiò e depredò Montecassino. Guerra più
gloriosa recò ai Barbareschi d’Africa, assalendo Tripoli nido di
corsari, Bona, Tunisi, e menandone schiave le donne in Sicilia.
Gl’imperatori d’Oriente non cessavano di credere usurpati a sè i
possessi de’ Normanni, e li molestavano; onde Ruggero mandò un’armata
verso l’Epiro, prese Corfù, Cefalonia, Corinto, Negroponte, Atene,
asportandone immense ricchezze e persone da ripopolarne la Sicilia, ma
specialmente operaj di seta. L’imperatore bisantino, cognato di Corrado
III, sollecitava questo a venire in Italia e rintuzzare il baldanzoso
Normanno; intanto egli medesimo faceva grosse armi, e col soccorso de’
Veneziani assalse Corfù; ma Ruggero ardì spingersi a Costantinopoli,
gettando razzi incendiarj contro il palazzo imperiale. Pure Corfù gli
venne tolta, e la sua flotta battuta dalla veneta e genovese.

Corrado accingevasi a calare in Italia per la corona, e insieme per
guerreggiare Ruggero (1152), quando morì a Bamberga, si volle dire
avvelenato da medici della famosa scuola di Salerno, ch’erano rifuggiti
a lui fingendo paura di Ruggero.




CAPITOLO LXXXIV.

Federico Barbarossa.


Federico di Buren, feudatario della Svevia, che oggi diciamo Baviera,
Baden, Würtenberg, a poche miglia da Goeppingen fabbricò s’un’altura
un casale, detto perciò Hohenstaufen, donde trasse il titolo la sua
famiglia. Quanto coraggioso, tanto fu leale verso l’imperatore Enrico
IV, che in compenso gli diede il ducato di Svevia e la mano di sua
figlia Agnese. Morendo vecchissimo, lasciò due figli, Federico e
Corrado, il primo de’ quali fu investito da Enrico V de’ feudi paterni,
l’altro della Franconia (1137), e fu anche coronato re d’Italia dai
Milanesi (pag. 90), ed eletto imperatore da alcuni, poi da tutti
alla morte di Lotario di Sassonia. Morendo lasciò un figliuolo, ma
conoscendo non esser tempi da fanciulli, raccomandò un figlio di suo
fratello, Federico di nome, di soprannome Barbarossa. Alla dieta di
Francoforte, dai principi dell’Impero e da molti baroni di Lombardia,
di Toscana e d’altri paesi italici eletto re (1152), coronato in
Aquisgrana, mandò ad Eugenio III e all’Italia notificando la sua
elezione, che fu generalmente aggradita, anche nella speranza ch’egli
riconciliasse Guelfi e Ghibellini, giacchè, capo di questi pel padre,
per madre era nipote di Guelfo di Baviera, capo degli altri.

Sul fiore dei trent’anni, già era famoso nelle battaglie, ne’ tornei,
nelle crociate; saldo d’animo e di corpo, pronto d’ingegno, di memoria
prodigiosa, dolce nel favellare, semplice nei costumi, paragone di
castità, provvido ne’ consigli, valentissimo in opere di guerra, dai
Tedeschi vien noverato fra i principi più insigni; certo fu de’ più
robusti caratteri del medioevo; proteggeva i poeti e verseggiava egli
stesso, sapeva di latino e di storia, e volle che dal cugino Ottone
vescovo di Frisinga fossero scritte le sue geste[107]. Offuscava
tante doti coll’ambizione e l’avarizia, o almeno così qualificarono
gl’italiani il suo desiderio di ristabilire qui la regia prerogativa,
e d’ottenerne i mezzi, cioè il denaro. Certamente a una profonda idea
del dovere come egli lo intendeva, sagrificava interessi, sentimenti,
pietà; e dovere supremo pareagli il rintegrare l’autorità imperiale,
come tipi di questa togliendo Costantino e Giustiniano nell’aspetto
ch’erano presentati dalla risorta giurisprudenza romana; e le idee
sistematiche proseguiva coll’ostinatezza propria della sua nazione. Di
qui le città, acquistato vigore, meno docili si manifestavano; di là
la Chiesa aveva dimostrato la sua indipendenza, almeno in diritto; i
baroni si tenevano in armi per assicurarsi la supremazia territoriale;
e Federico si propose di frangere tutti questi ostacoli col riformare
il sistema ecclesiastico e il feudale, e abolire i Comuni.

Coronato appena, ecco deputati del pontefice a pregarlo di soccorsi
contro i Romani rivoltosi; ecco Roberto di Capua invocare d’essere
rimesso nel principato, toltogli dal re di Sicilia; ecco cittadini
di Como e di Lodi, che, trovandosi colà per traffici, senza missione
delle proprie città se gli buttano ai piedi, cospersi di cenere e con
croci alla mano, implorando riparazione, e vendetta delle loro patrie
soccombute ai Milanesi.

Diedero pel talento a Federico queste occasioni di assumere aspetto
di vindice dei deboli, cui potrebbe poi a sua volta regolare; mentre
alleandosi coi forti, non avrebbe fatto che crescere a questi la
baldanza. I Lodigiani stavano talmente allibiti, che invece di saper
grado a quei loro concittadini, li caricarono d’ingiurie; a Sicherio,
che il Barbarossa spediva con lettere di rimprovero ai Milanesi,
non osarono fare accoglienze: di pessime poi n’ebbe costui allorchè
le presentò ai Milanesi, che le calpestarono urlando; e fu gran che
s’egli potè uscire dalle lor mani e camparsi in Germania. Dello smacco
s’inviperì Federico; e i Lodigiani vollero mansuefarlo collo spedirgli
una chiave d’oro, e raccomandarsegli caldamente; anche Cremona e Pavia
gli inviarono grossi regali; Milano pure ravveduta il donò d’una coppa
d’oro piena di denaro: omaggi di paura, e i re li credono d’amore.

Pubblicato l’eribanno, Federico coll’esercito feudale mosse verso
l’Italia, perocchè la potenza e il primato di questi imperatori
non valeano se non discendendo in persona. Per via raccoglievano
dai feudatarj immediati il donativo, il foraggio e la tangente di
milizie; mandavano ad esigere dalle città le dovute regalie; e poichè
reprimevano coll’armi i contumaci, il loro viaggio era segnato da
devastazioni. All’arrivo del re rimaneva sospesa la giurisdizione
dei magistrati feudali, ed egli in persona rendeva giustizia, e
ascoltava in appello chiunque si credesse gravato dal proprio signore
o inesaudito. Altrettanto avveniva nelle città; le quali pertanto
consideravano come di gran conto il privilegio che non entrassero nelle
loro mura i re, i quali, quanto vi stavano, erano despoti; iti che se
ne fossero, tornava ognuno a fare il proprio talento[108].

A questa forma calossi il Barbarossa, e truppe non minori delle sue
gli menava Enrico il Leone, de’ Guelfi d’Este. A questa famiglia
l’imperatore avea dato l’investitura della marca di Toscana, del
ducato di Spoleto, del principato di Sardegna, e dei beni allodiali
della contessa Matilde; ed Enrico, gran prode, possedendo i ducati di
Sassonia e Baviera, acquistata Lubecca, avuto il diritto di erigere
vescovadi di là dall’Elba, e adopratosi a sottoporre gli Slavi, era
riuscito de’ più potenti di Germania, nè inferiore al Barbarossa se non
perchè gli mancava la corona.

Convocati i baroni nel solito piano di Roncaglia (1154), minacciando
spossessare del feudo chi non intervenisse, Federico vi ricevette pure
i consoli delle varie città che gli giurarono fede. Ottone vescovo,
suo storiografo, tuttochè nemico, ammirava i popoli d’Italia, i
quali nulla ritenevano della barbarica rozzezza longobarda, ma nei
costumi e nel linguaggio mostravano la pulitezza e leggiadria degli
antichi Romani. Gelosi di loro libertà (prosegue egli), non soffrono
il governo di un solo, ma eleggono dei consoli fra i tre ordini de’
capitanei, valvassori e plebei, di modo che nessun ordine soperchii
l’altro, e li mutano ogn’anno. Per popolare le città costringono i
nobili e signorotti di ciascuna diocesi, comunque baroni immediati, a
sottomettersi alle città, e starvi a dimora. Nella milizia poi e ne’
pubblici impieghi ammettono persino i meccanici e i braccianti; per
le quali arti esse città superano in ricchezza e potenza tutte quelle
d’oltr’Alpi. Da ciò derivano la superbia, il poco rispetto ai re, il
vederli malvolentieri in Italia, e non obbedirli se non costretti dalla
forza[109].

Federico incominciò ad unir le sue truppe con quelle del cugino
Guglielmo marchese di Monferrato, uno dei pochi che conservava la
feudale potenza, malgrado le città[110]; e gli diè mano ad assalire e
disfare i liberi Comuni di Asti e Chieri.

I Milanesi, avuto sentore dei mali uffizj fatti dai Pavesi, gli
avevano assaltati senza pietà: e l’imperatore, ben vedendo che, se
avesse parteggiato coi Milanesi, questi monterebbero in tal forza
da più non obbedirlo[111], si chiarì pei Pavesi, nella loro città
prese il diadema regio, mandò guastare il territorio de’ Milanesi,
e quanti ne colse attaccò alle code de’ cavalli; soddisfece all’ira
dei Pavesi col mettere a sterminio Tortona dopo robusta resistenza;
bruciò Rosate, Galliate, Trecate, Momo, colle fiere esecuzioni sperando
incutere spavento e distorre dal resistergli. A tacere la crudeltà, fu
improvvido questo baloccarsi in fazioni parziali, invece di difilare
sopra Milano. Nè per allora fece altro che sgomentare; poi mosse su
Roma[112].

Ivi durava la repubblica proclamata da Arnaldo da Brescia; e i
novatori, ridotto il papa alla Città Leonina, gl’intimarono rinunziasse
ad ogni podestà temporale, accontentandosi del regno che non è di
questo mondo: ma Adriano IV repulsava quelle domande. Al venir dunque
dell’imperatore, tutti gli animi stavano sospesi. Ajuterebbe egli i
repubblicani per umiliare il papa, antico avversario dell’impero?
o vorrebbe reprimere questo slancio della gran città verso la
forma sempre prediletta in Italia, e che annichilava la prerogativa
imperiale? Federico non tardò a chiarirsi: dal conte di Campania, a cui
erasi rifuggito, richiese Arnaldo, e lo consegnò (1155) al prefetto
imperiale della città; e Roma, dalle tre lunghe vie che sboccano in
piazza Popolo, potè vedere il rogo su cui l’eretico e ribelle era
bruciato[113].

Non atterriti dal supplizio di Arnaldo (1155), i cittadini vollero
patteggiare con Federico prima di riceverlo in città; ed i senatori,
scesi dal Campidoglio a prestargli il giuramento, sciorinarongli una
diceria sulle antiche glorie romane, e sull’onore che gli facevano
accettando cittadino lui straniero e cercandolo oltr’Alpi per farlo
imperatore; giurasse osservar le leggi, e mantener la costituzione
della città e difenderla contro i Barbari; per le spese pagherebbe
cinquemila libbre.

Di frasi retoriche i nostri furono sempre vaghi; ma il Tedesco positivo
ai vanti postumi oppose la presente umiliazione; lui esser loro re,
perchè Carlo e Ottone Magni gli avevano colle armi soggiogati, nè
dovere i sudditi imporre legge al sovrano, bensì questo a quelli[114]:
e mandò dietro loro un migliajo di cavalieri, che occuparono Castel
Sant’Angelo e la Città Leonina. Colà fu coronato dal papa (18 giug),
e si piegò alla rituale consuetudine di tenergli la staffa. I Romani,
ch’erano stati esclusi da quella cerimonia e costretti a rimanere
sull’altra riva del Tevere, levano rumore, e dalle grida passando ai
fatti cominciano un’abbaruffata, ove molti cittadini rimangono uccisi,
ma anche non pochi Tedeschi: gli altri al domani, per manco di viveri,
dovettero abbandonare la città.

Tale era omai il solito accompagnamento della tedesca coronazione.
Poi le febbri romane, come spesso, fecero giustizia contro la pioggia
di ferro che la Germania versava sull’Italia[115]; e spirando il
termine prefisso ai vassalli per militare, il Barbarossa dovette
risolversi al ritorno. Non avea dunque abolito la repubblica romana,
non francheggiato le pretensioni sue sovra la Puglia. Il re di
Sicilia, avuto nelle mani Roberto di Capua, lo fe accecare, poi
sepellire in carcere; e prese o battè gli altri baroni che avevano
levato il capo fidando in Federico, il quale si volse indietro, ancora
squarciando città. I Lombardi, rincoraggiati al vederlo in ritirata,
lo bersagliarono con insistenza, e massime i Veronesi con tronchi
abbandonati alla corrente arietarono il ponte di barche, per cui
l’esercito tragittava l’Adige: poi nell’angusta valle di questo fiume
il cavaliere Alberico di Verona lo molestò con pietre, e pretendeva
da esso re ottocento libbre d’argento, e una corazza e un cavallo per
ogni cavaliere tedesco, se volesse liberamente passare; ma il palatino
Ottone di Wittelsbach lo snidò dalle alture. Federico, tornato in
Germania, della sua spedizione diede ragguaglio allo storico con una
lettera che si conserva, dove alla sconfitta trova le solite scuse,
quand’anche non la maschera sotto una sicurezza minacciosa.

Come una molla al cessare della compressione, i Milanesi rialzano la
testa; raddoppiano lamenti i tanti cui egli avea tolto la patria;
per dispetto si vuol disfare ogni fatto di lui. Dugento cavalieri
e dugento fanti di due quartieri di Milano vanno a riporre Tortona,
che per loro amore si era sagrificata, e le consegnano la tromba da
convocare il popolo, la bandiera, e un sigillo collo stemma delle due
città, in segno d’unione. Lanciansi poi contro chi stava al segno
dell’imperatore: ma i Pavesi li sbaragliano, assalgono la città,
e v’entrano anche con due bandiere; alfine son ridotti a umilianti
condizioni, battuta Novara, spianato Vigevano, presi venti castelli del
Luganese e i fortissimi di Chiasso e Stabbio, sfasciata di nuovo Como,
punita Cremona e i marchesi di Monferrato. Anche i Bresciani ruppero
guerra ai Bergamaschi, e nell’infausta giornata di Palusco tolsero
loro, con molti prigionieri, il gonfalone, che poi spiegavano ogni
anno nella chiesa de’ Santi Faustino e Giovita. Devastazioni fraterne
punivano le devastazioni straniere.

Il lamento de’ soccombenti arrivò di là dall’Alpi, e Federico
struggevasi di riparare la vergogna e il danno. Anco assai gli coceva
che il papa, senza sua partecipazione, avesse conferito il titolo di re
della Puglia a Guglielmo figlio di Ruggero: onde moltiplicò querele,
e proibì agli ecclesiastici de’ suoi Stati di volgersi a Roma per
collazione di benefizj nè per qual si fosse motivo.

Federico non fondavasi più soltanto sul brutale diritto delle spade,
ma era circondato di leggisti, i quali, gonfi d’una scienza nuova,
proponevansi d’imitare gli antichi giureconsulti non solo collo zelare
le prerogative imperiali, ma col cavillar le parole e sottigliare
sulle interpretazioni. Avendo i Tedeschi arrestato un vescovo, il papa
diresse all’imperatore un richiamo, ove diceva tra le altre cose: —
Noi ti abbiamo concesso la corona imperiale, nè avremmo esitato ad
accordarti _benefizj_ maggiori, se di maggiori ne poteano essere».
Colla sofisteria di chi vuole azzeccar litigi, i legulej di Federico
pretesero il papa con ciò indicasse che l’Impero fosse benefizio,
vale dire feudo e dipendenza della Chiesa. Se ne levò dunque un rumor
grande, e trattandosene nella dieta di Besanzone, invelenì la contesa
il cardinale legato Rolando Bandinelli esclamando: — Ma se l’imperatore
non tiene l’Impero dal papa, e da chi dunque?»

Pretensione siffatta era tutt’altro che nuova nel diritto pubblico
d’allora; ma Ottone di Wittelsbach, che portava la spada dell’Impero,
lanciolla per trapassare il legato, che a fatica si salvò, e che
ebbe ordine di andarsene senza vedere convento o vescovo per via.
L’imperatore diede straordinaria pubblicità all’incidente per eccitare
l’indignazione tedesca contro le tracotanze papali: se non che Adriano
dichiarò aver usata la parola _benefizio_ non per feudo, ma nel
senso scritturale; nè altrimenti poterla intendere chi avesse fior
d’intelletto[116].

Importava a Federico di venir prontamente a farla finita con questi
Comuni italiani, che ormai si risolvevano in repubbliche. Perciò la
cavalleria (che tale era principalmente la truppa feudale) d’Austria,
Carintia, Svevia, Borgogna e Sassonia scende divisa per le tre vie del
Friuli, di Chiavenna e del San Gotardo; l’imperatore medesimo conduce
per val d’Adige il fiore de’ militi romani, franchi, bavaresi, con
Vladislao re di Boemia, e conti e duchi e vescovi assai; e giunto
sul territorio milanese (1158), proclama la _pace del principe_.
Consisteva questa in regolamenti di militare disciplina, diretti a
reprimere e punire legalmente le ingiurie, affine di prevenire le
private battaglie, delle quali durava sempre il diritto. A tal uopo
si prefiggevano pene proporzionate agl’insulti che fossero provati da
due testimonj, cioè, secondo i casi, la confisca dell’equipaggio, le
sferzate, il taglio de’ capelli, il marchio rovente sulla mascella;
per gli omicidj poi la morte: che se mancassero testimonj, doveasi
ricorrere al duello; e se si trattasse di servi, alla prova del ferro
rovente. A protezione del commercio si statuì che il soldato il quale
spogliò il mercante, renda il doppio, se pur non giuri non conosceva
la condizione del derubato. Chi abbrucia una casa, sia battuto, tosato
e bollato. Chi trova vino sel prenda, ma non rompa i dogli, nè tolga
i cerchi alle botti. Un castello espugnato saccheggino a voglia loro,
ma non lo abbrucino senz’ordine. Se un Tedesco ferisca un Italiano
il quale possa provare con due testimonj d’aver giurato la pace,
sia punito[117]. Diritto di guerra violento; ma pure tanto quanto
assicurava le persone.

Allora Federico comincia le ostilità contro Brescia (1158), e
quantunque «ricca d’onor, di ferro e di coraggio», ne guasta i
deliziosi contorni finchè la costringe ad arrendersi: passata l’Adda
a Cassano, preso il castel di Trezzo, rifabbrica Lodi-nuovo sull’Adda
alquanto lungi dal luogo ove Pompeo avea posto il vecchio[118].
Riedifica anche Como, e ad un suo fedele dà a custodire quel castel
Baradello[119]; e spedisce colà il boemo Vladislao perchè rimetta i
Comaschi in concordia coi Cremaschi e cogli isolani del lago, gente
ricca, forte, bellicosa, avvezza al corseggiare, e che repugnò da ogni
accordo finchè l’imperatore non vi andò in persona[120]. Isolati così i
Milanesi, s’accinse a combatterli, convocando all’oste tutti i popoli
di questo regno. E vennero armati da Parma, Cremona, Pavia, Novara,
Asti, Vercelli, Como, Vicenza, Treviso, Padova, Verona, Ferrara,
Ravenna, Bologna, Reggio, Modena, Brescia, ed altri di Toscana,
sommando a quindicimila cavalli, oltre innumerevole fanteria[121]; e
con questi piomba sopra Milano.

Questa città, oltre rifare i ponti rotti sull’Adda e sul Ticino,
e rialzare i castelli e le borgate sue amiche, erasi preparata di
fosse e di mura, spendendo cinquantamila marchi d’argento puro[122]:
valorosamente si difese, ma tanta turba dalla campagna e dalle
circostanti borgate vi s’era rifuggita, che presto si trovò ridotta a
dura fame, e alla conseguente epidemia. Accettò dunque la mediazione
del conte di Biandrate, mercè del quale ebbe dall’imperatore patti
da vinta ma pur libera potenza: rendesse la franchezza a Como e
Lodi; fabbricasse all’imperatore un palazzo; pagasse novemila marchi
d’argento, cioè circa mezzo milione; rinunziasse alle regalie usurpate,
come la zecca e le gabelle; eleggesse da sè i proprj consoli, ma questi
giurassero fedeltà all’imperatore, il quale nella città non entrerebbe
coll’esercito. I nobili a piè scalzi e con le spade ignude, il clero
colle reliquie dei santi, il popolo con soghe al collo, vennero a
giurare obbedienza a Federico, a cui furono dati cento ostaggi per
ciascuno dei tre ordini de’ capitanei, de’ valvassori e de’ plebei:
e la bandiera imperiale sventolò sulla torre della metropolitana di
Milano[123].

Coll’umiliazione della principale città di Lombardia sgomentate le
altre, da tutte ebbe ostaggi, e da Ferrara li tolse per forza: e
approfittando di quel terrore, intimò una dieta in Roncaglia per
definire le regie prerogative. Le città (quante volte lo ripetemmo?)
non pretendevansi immuni dalla dipendenza verso l’imperatore, nè
questo credeva che la corona gli conferisse pieno arbitrio, come
potrebbero chiedere i re del secol nostro, non aventi nè patto coi
popoli, nè rispetto a moralità superiore. Ma perchè i reciproci doveri
venivano diversamente apprezzati in Germania e in Italia, ne nascevano
perpetue controversie. I Tedeschi, deducendo la loro costituzione
dalle consuetudini germaniche, non vedevano nel re se non l’eletto
dai capi del popolo, primo tra i pari; in Italia, le città volevano
tenersi verso l’imperatore soltanto in una dipendenza feudale, come a
caposignore, e come all’unto dal pontefice: ma i ridesti studj della
storia e della giurisprudenza romana abituavano gli eruditi ad ampliare
la podestà, guardandolo come successore di quei Cesari, la cui volontà
era unica legge a Roma antica. Federico amava, come dicemmo, ritemprare
coi testi le sue spade, e alla dieta invitò Bùlgaro, Martin Gossia,
Jacopo e Ugone da Porta Ravegnana, cima de’ giureconsulti d’allora,
insieme con due deputati di ciascuna delle quattordici repubbliche,
perchè determinassero in che consistevano le regalie. Ma da che la
giurisdizione di conte divenne ereditaria, consoli e scabini non
erano stati più nominati dagl’imperatori; e ciascuno di questi re che
calò in Italia, fece diversa stima dei proprj diritti, a norma della
propria forza; laonde dalle consuetudini non si poteva nulla dedurre.
Si ricorse dunque al diritto romano; e nel sentimento di questo, e con
parole vecchie onestando la tirannia nuova, i giureconsulti definirono
che competeano all’imperatore tutte le regalie, compresi i ducati,
marchesati, contadi, la moneta, il fodro, ossia diritto d’essere
nodrito e albergato dai vassalli e dalle città quando soggiornava in
Italia; e così i ponti, i mulini, l’uso de’ fiumi, la capitazione, il
far guerra e pace, e il nominare i consoli e i giudici, il popolo non
avendo che a prestarvi l’assenso; di modo che gl’investiti dovettero
rassegnarli all’imperatore, se pur non avessero a mostrare i titoli
del possesso. I conti e i vescovi, che dal costituirsi dei Comuni
erano stati sbalzati di dominio, applaudivano a queste esuberanti
pretensioni, sperando trarne a sè alcuna particella; e l’arcivescovo
di Milano, colla scienza appoggiando la servilità, gli diceva: — State
ben fermo, poichè trovasi scritto che la volontà del principe fa legge,
attesochè il popolo gli concesse ogni imperio e podestà»[124]. Le
città poi quale eccezione potevano contraporre sopra un fatto che mai
non era sussistito, e sopra diritti sostenuti da un forte esercito?
onde fremevano nel veder l’imperatore, da sovrano feudale, mutarsi in
assoluto padrone d’Italia.

I Genovesi erano venuti alla dieta non per isporgere querele o ricevere
ordini, ma come indipendenti, per far mostra e regalo di lioni,
struzzi, papagalli e dei prodotti dell’Oriente; e furono i primi a
protestare contro quel lodo; e ne spacciarono avviso alla patria, la
quale subito con vivissimo ardore si rifece di mura, lavorandovi uomini
e donne, e l’arcivescovo Siro dandovi il valore de’ proprj arredi; e
(fatto nuovo) soldò truppe a difesa. Chi vuol pace prepara la guerra;
e di fatto Federico calò con essa a patti, assentendole di eleggere i
proprj consoli, i quali potessero chiamare all’armi tutti gli abitanti
della riviera da Monaco sin a Portovenere; la privilegiò del commercio
in ogni luogo a mare, neppur eccettuata Venezia; esenzione da imposte e
servizj militari e da regalie, sol che pagasse milleducento marchi.

Federico aveva in quella dieta proibito di lasciare feudi alle chiese;
poi, sempre mal vôlto a papa Adriano, volle rammemorargli l’apostolica
umiltà; e poichè la cancelleria romana trattava seco col _tu_ solenne,
ordinò facesse altrettanto la sua col papa, e nelle soscrizioni il
nome se ne posponesse a quello di lui imperatore: asseriva ancora che
il patrimonio papale rilevava dall’Impero, e pretendeva di mandare a
Roma ad amministrare la giustizia, e di alloggiare i proprj nunzj ne’
palazzi vescovili. Il senato romano al solito favoriva le pretensioni
di Federico, sicchè il papa scontento intendevasi colle città lombarde,
e preparava forse la scomunica contro il prepotente.

Il quale, dichiarato unico depositario del potere legislativo e
giudiziale, deputa in ogni paese suoi magistrati, che furono detti
_podestà_ perchè esercitavano i regj poteri e giurisdizione in molte
cause. Questo e le leggi sulla pace pubblica e il divieto delle guerre
private non urterebbero punto colle idee d’oggi; ma secondo i privilegi
d’allora, stabiliti meglio che sulla carta, erano un grave attentato
alla libertà e all’indipendenza comunale: onde i Milanesi, a cui nella
capitolazione aveva garantito magistrati proprj, e a cui, in onta
di quella, avea sottratte non solo Como e Lodi, ma Monza e il Seprio
e la Martesana, capirono ch’e’ non tenevasi obbligato a convenzioni
fatte coi sudditi, e fremendo insorgono (1159); accolgono a sassate i
messi regj venuti per attuare i decreti di Roncaglia, gridando _Fora
fora, Mora mora_; cacciano la guarnigione dal castello di Trezzo che
assicurava ai Tedeschi il passo dell’Adda, e si serrano alla difesa.
Anche i Cremaschi, loro alleati, cui egli mandò intimare di demolir la
mura, risposero coll’avventarsi alle armi.

Federico, messili al bando dell’Impero, giura non cinger più il
diadema che non gli abbia domati, e tosto dalla Ponteba al San Gotardo
ogni valle versa Tedeschi sovra il piano lombardo; qui il Palatino
del Reno, i duchi di Svevia, di Baviera, d’Austria, di Zaringen, il
figliuolo del re di Boemia, il conte del Tirolo, gli arcivescovi di
Colonia, di Magonza, di Treveri, di Magdeburgo, il fiore insomma della
Germania. E cominciano guerra da Barbari (1162), sperperano il paese,
uccidono, appiccano: una volta l’imperatore fa acciecar una banda di
foraggiatori, lasciando sol un occhio ad uno per ricondurli: assediata
Crema, pone i figliuoli che teneva ostaggi, a bersaglio de’ colpi
paterni, onde proteggere le macchine[125]: e dopo sei mesi d’ostinati
assalti presala per tradimento dell’ingegnere, la abbandona alla
brutalità de’ suoi e alla vendetta de’ nemici Cremonesi.

Milano non si lasciò sbigottire a quell’insolita ferità; cercò rialzare
Crema; e il castello di Carcano sporgente nel laghetto d’Alserio, e le
colline fra Cantù e il monte Baradello furono teatro di sue vittorie
sopra gl’imperiali. Ma sentivasi indebolita dalla ripetuta devastazione
de’ suoi campi e dal distacco di tutti i vicini, quando Federico la
assalì (1162) scorrazzando colla cavalleria e vietando di portarle
viveri, sin col tagliare le mani a venticinque villani in un giorno,
côlti in tale servizio. Resistè ancora vigorosa: ma dai tradimenti,
dalla fame, da un incendio de’ magazzini, dalla superiorità dell’armi
feudali, collegate pur troppo con quelle non solo dei castellani e
dei conti di Malaspina e di Biandrate, ma anche de’ Comuni italiani,
fu costretta cedere alle grida del vulgo, e rendersi a discrezione.
Al quartier generale in Lodi venne il popolo in abito penitente, con
croci in mano, dietro al carroccio, che avvezzo un tempo a pavesarsi
di trionfate bandiere, allora chinò l’antenna e il gonfalone di
sant’Ambrogio avanti all’imperatore, fra il mesto squillo delle trombe;
e il sacro carro e novantaquattro stendardi furono dati al nemico;
otto consoli degli ultimi tre anni, trecento cavalieri, tenendo
in mano le spade ignude, fecero atto di sommessione. Non soltanto
Italiani e il conte di Biandrate, ma fin i baroni tedeschi e la corte
supplicavano Federico di clemenza: ma egli, dalla vittoria fatto sordo
alla compassione, e stimolato anche dalle invide città che all’uopo
gli diedero grosse somme[126], ordinò a’ Milanesi tornassero a casa
e v’attendessero le sue risoluzioni. Dieci giorni passarono i nostri
in quella affannosa aspettazione che è peggio del male istesso: alla
fine Federico arrivò, e nell’imperiale sua clemenza perdonando alle
vite, impose che, usciti i cittadini, Milano fosse abbandonata alla
distruzione. A ciascuna delle città alleate ne assegnò un quartiere a
diroccare, quasi volesse che tutte si contaminassero col fratricidio, e
i rancori allontanassero la possibilità di nuovi accordi.

Esultarono i Lombardi all’umiliazione della gran nemica; ma un senso di
sgomento occupò tutta l’Italia. Brescia, Piacenza, Bologna evitarono
la distruzione col sottomettersi. Genova, dianzi così risoluta alla
difesa, sbigottì; mandò ambasciadori con gratulazioni e proteste; il
suo storico uffiziale Caffaro tributava a Federico i titoli di _sempre
augusto, sempre trionfante, che elevò l’Impero al colmo della gloria_.
E Federico in Pavia cingevasi di nuovo il diadema che avea giurato
più non portare finchè Milano sussistesse; e datava i suoi atti dalla
distruzione di Milano[127].

Le città lombarde non andarono guari ad accorgersi quanti abbia
pericoli la lega col potente: perocchè, toltasi d’in su le braccia la
città che unica potea reggere seco in bilancia, Federico cessò da ogni
riguardo verso le altre, le angariò a baldanza, pretendendo esigerne
nuove gravezze e smantellarle; a’ Cremonesi, Pavesi, Lodigiani, suoi
fedelissimi, permise bensì d’eleggersi consoli proprj, ma a Ferrara,
Bologna, Faenza, Imola, Parma, Como, Novara, che pur seco tenevano,
mandò podestà imperiali, fossero Tedeschi o di que’ vili che col
maltrattare i compatrioti vogliono farsi perdonare la colpa d’essere
Italiani[128].

All’eguale stregua meditava Federico ridurre il Patrimonio di san
Pietro. Quel Rolando Bandinelli da Siena, che poc’anzi accennammo,
celebratissimo per dottrina, virtù, esperienza del mondo, era succeduto
papa col nome di Alessandro III (1159); ma il cardinale Ottaviano
romano, fautore di Federico, turbolentemente s’indossò le divise
pontificali, tenne prigione il papa e i cardinali, e prese il nome
di Vittore IV. Il popolo e i Frangipani liberarono Alessandro, che
si ritirò da Roma; mentre l’antipapa comprava vescovi, e blandiva
l’imperatore, il quale sostenendo questo, poi tre altri antipapi
(Pasquale III, Calisto III, Innocenzo III) squarciava la cattolica
unità egli che n’era il rappresentante secolare. Allora scomuniche
contro lui, contro i vescovi e i principi e i consoli di Cremona, Lodi,
Pavia, Novara, Vercelli suoi aderenti. Di queste trascendenze e de’
soprusi de’ luogotenenti imperiali chiedevano fine o moderanza vescovi,
marchesi, conti, capitanei ed altri magnati, e cittadini grandi e
piccoli; ma Federico non usò nè giustizia nè misericordia[129]; e
svallato con un nuovo esercito (1164), andava rimettendo al freno le
città che tumultuavano. Ma Veronesi, Vicentini, Padovani, Trevisani,
coll’ajuto dei Veneti, aveano cacciato i podestà di lui, e quand’egli
andò per domarli, sentì non potere fidarsi delle truppe italiane che
l’accompagnavano, onde voltò come in fuga (1166), mentre essi munivano
le chiuse perchè non potesse rimenare eserciti.

Tutto ciò rendeva più sentiti i lamenti dei Milanesi, che senza patria
tapinavano di città in città, invocando soccorso e vendetta. Perchè lo
straniero era prevalso alla comune libertà? perchè li trovò disuniti
e nemici. Per tornar forti e mantenersi liberi di che han dunque
bisogno? di concordia e d’unione. Lo compresero; e quelli che nella
prosperità non s’erano scontrati che coll’ingiuria sul labbro, col
pugno sul brando, nella depressione rinnovellarono la fratellanza, e
posti giù gli odj e le gelosie, nel convento di Pontida (1167 aprile),
terra sull’orlo del Milanese e del Bergamasco, si strinsero in lega, e
i varj popoli della Lombardia, della Marca e della Romagna sul santo
Vangelo giurarono d’ajutarsi reciprocamente, compensarsi a vicenda
dei danni che patissero a tutela della libertà, non far tregua o
pace con Federico imperatore o co’ suoi se non di comune accordo, non
soffrire che esercito tedesco scendesse in Lombardia; o se scendesse,
combatteranno l’imperatore e qualunque persona lo favorisca, sinchè
esso esercito non esca d’Italia, talchè si possano recuperare i diritti
che la Lombardia, la Marca e la Romagna possedevano al tempo d’Enrico
III[130]. Oltre le città che firmarono, fu lasciato (come oggi si dice)
protocollo aperto a quelle che volessero accedervi.

Posata una mano sulla spada, stesa l’altra ai fratelli, conobbero la
potenza dell’unione. Primo atto de’ collegati Lombardi fu rifabbricare
Milano per concordi cure, come per ira concorde l’avevano sfasciata;
poi tentate invano le persuasioni, mossero a soggettar le città, che la
gratitudine o la paura serbava con Federico, e costringerle ad entrare
nella Lega Lombarda.

Papa Alessandro III erasi ricusato di rimettere a un concilio, raccolto
in Pisa da Federico, la decisione fra lui e l’antipapa; ma vedendo
occupate tutte le terre di santa Chiesa da scismatici e imperiali, dovè
cercare rifugio in Francia; dove ebbe grandi onori, e i re di questa e
d’Inghilterra camminarono allato al suo cavallo tenendogli le staffe.
Di là favoriva di conforti o di benedizioni la Lega, e lanciò contro
Federico la scomunica, in cui, come «vicario di san Pietro costituito
da Dio sopra le nazioni e i regni, assolve gl’italiani e tutti dal
giuramento di fedeltà che a quello li legasse fosse per l’impero o per
il regno; toglie coll’autorità di Dio che egli abbia mai più forza ne’
combattimenti, o vittoria sopra Cristiani, o in parte veruna goda pace
e riposo, finchè non faccia frutti degni di penitenza»[131].

Favoriva pure ai collegati Guglielmo II di Sicilia, desideroso che
Federico si trovasse impelagato in Lombardia così, da non poter
minacciare alla Puglia. Enrico III d’Inghilterra, se ottenessero che
il papa degradasse l’arcivescovo di Cantorbery avversario suo, offriva
trecento marchi ai Milanesi e di restaurarne le mura, altrettanti
ai Cremonesi, mille a’ Parmigiani e Bolognesi. Fin Manuele Comneno
di Costantinopoli, che rimeditava i suoi diritti sull’Italia, spedì
ambasciadori al pontefice per trattare di togliere lo scisma e
ricongiungere la Chiesa greca alla latina, purchè egli pure riunisse
sul capo di lui la corona dell’impero d’Occidente e d’Oriente, esibendo
quant’oro bastasse a snidare d’Italia i Tedeschi; intanto concedette
sposa una figlia ad Ottone Frangipani, principalissimo in Roma, cercò
l’amicizia de’ Genovesi, e ai collegati Lombardi somministrò oro per
comprare i mercenarj, allora introdottisi nelle nostre guerre. Però il
papa, fido all’idea de’ suoi predecessori, voleva la sede del rannodato
impero non fosse che a Roma; il Comneno ostinavasi per Costantinopoli,
tantochè restarono disconchiusi.

A soffogare quest’incendio, Federico scende di nuovo per la val
Camonica, e imparato linguaggio più mite a fronte de’ popoli concordi,
promette far ragione delle querele. Intanto di nuove ne eccita con
trattamenti da nemico, devasta il Bolognese per vendicare Bosone
suo ministro ivi ucciso, e leva contribuzioni e ostaggi. Ma udito
che gli abitanti di Tusculo e d’Albano, a lui favorevoli, erano
stati aggressi dai Romani coi soliti guasti, accorse, e diede una
battaglia sanguinosissima ai Romani, poi volse sopra la loro città.
La pose in difesa Alessandro, secondato dai Siciliani; ma Pasquale
antipapa inanimava Federico, che per prendere il Vaticano gettò fuoco
alla chiesa di San Pietro, e dal suo papa si fe novamente coronare.
Allora propone ai Romani che inducano Alessandro ad abdicare, ed egli
a vicenda vi indurrà Pasquale, in tal modo finendo lo scisma: e i
Romani, desiderosi di pace, gli davano ascolto; sicchè Alessandro,
nè tampoco tenendosi sicuro nelle incastellate case de’ Frangipani,
ricoverò a Gaeta. I Pisani secondavano l’imperatore, e misero in fuga
il loro arcivescovo che li dissuadeva dall’osteggiare il pontefice, e
lo ajutarono a prender Roma. Ma la mal’aria decimò il suo esercito,
ed uccise l’arcivescovo di Colonia, sette vescovi, molti principi e
magnati; onde Federico si levò in isconfitta, perdendo per istrada gran
parte dell’equipaggio, e forse duemila baroni e prelati e cavalieri,
oltre i soldati. A Pavia, mantenutasegli fedele, mette al bando
dell’Impero le città federate, e gitta in aria il guanto in segno di
sfidarle; ma non osa assalirle, per tema che negl’italiani che seco
militavano, l’amor de’ fratelli non prevalga alla feudale lealtà;
infine, con solo un pugno d’uomini riprende la strada della Savoja,
lasciando appiccati qua e là ostaggi lombardi. I cittadini di Susa gli
tolsero gli altri, e insidiavano lui pure, che col promettere monti
d’oro[132] e ogni grazia e bene al conte di Morienna ottenne di passare
per le sue terre (1168) travestito in Germania.

Ne’ sei anni che Federico stette fuori, ingrandirono di numero e vigore
le nostre repubbliche, ripigliammo le città imperiali, costringemmo
l’antipapa a venire alla devozione di Alessandro III, togliemmo le
fortezze ai fazionieri dell’imperatore, e specialmente al conte di
Biandrate, distruggendone la rôcca, levandone gli ostaggi, e uccidendo
la guarnigione. Federico mandò un grosso di truppe, guidate da
Cristiano arcivescovo di Magonza e cancelliere dell’Impero, guerriero
terribile, che una volta colla mazza sfracellò trenta nemici, e insieme
voluttuoso sì, che traeva dietro donne e muli tanti, da costare più
che il corteggio imperiale. Malmenò costui la Lombardia, e guastatine
i dintorni, assediò Ancona, città molto cara all’imperatore Comneno
come opportunissima a sbarcare in Italia; e lo ajutarono i Veneziani
per disgusto che presero coll’imperatore bisantino, o per emulazione
commerciale. La città fu ridotta a pascersi di sorci e di cuojo secco,
pur resistette con coraggio degno degli antichi eroi. Raccontano che
un prete Giovanni con una scure andò nuotando a tagliar la gomona
d’un grossissimo naviglio veneto detto _Tutt’il mondo_, per quanto
lo saettassero i marinaj, che a stento si salvarono; mentre altri
sull’esempio suo recisero le àncore di sette altre navi, che dalla
tempesta furono fracassate. La vedova Stamura vedendo i suoi dare
indietro da una sortita fatta per incendiare le macchine nemiche, prese
un tizzone e si avventò verso quelle, malgrado le freccie appiccandovi
la fiamma. Un’altra donna, visto un combattente estenuato perchè
da più giorni non assaggiava cibo, gli porse il poco latte del suo
petto, sottraendolo al proprio bambino[133]. E la perseveranza ebbe
premio, perocchè Ancona fu liberata dai Ferraresi e dalla contessa di
Bertinoro.

Non che la parzialità imperiale fosse spenta, sopravviveva quasi in
ciascun paese, e dove prevalesse lo traeva a quella bandiera. Così
in Bergamo il vescovo Gherardo parteggiava pel Barbarossa, mentre il
popolo pe’ suoi avversarj. Cremona e Tortona accettarono l’alleanza
di Federico. Como era spinto a vicenda da un partito o dall’altro; e
quando gl’imperiali rizzarono le creste, distrussero il castello di
Gravedona, e la memorabile isola Comacina (1169), la quale più non
risorse.

In Roma il senato non volea spossessarsi dell’acquistata autorità,
sicchè Alessandro non potea rimettervi piede. Si continuava pure
ostinata guerra ai Tusculani, i quali non videro scampo che nel
porsi alla tutela del papa stesso. Ma i Romani proposero a questo di
pacificarsi e riceverlo entro se li lasciasse abbattere le mura di
Tusculo: ed egli acconsentì: ma essi, sfogata l’ira, non si curarono
della promessa, sicchè il papa (il cui nome or si sparnazza fra i
liberatori d’Italia) fu costretto stare in armi nella campagna.

Costanti coll’Impero in Lombardia teneansi principalmente la città
di Pavia e il duca di Monferrato, e per la vicinanza si sorreggeano
l’un l’altro. I collegati lombardi pensarono dunque porre una barriera
fra costoro: e uniti i loro stendardi, invece di più ricostruire
Tortona, una nuova città piantarono (1168) ove la Bòrmida confluisce
col Tànaro; dal nome del pontefice la dissero Alessandria, e i nemici
la soprannomarono _della paglia_, perchè di paglia si coprirono le
case fretta fretta fabbricate, e recinte di nulla più che un siepato,
un terrapieno e liberi petti. Ebbe subito quindicimila cittadini,
privilegio di libero Comune, e sette anni dopo il vescovado[134].

Appena gli affari di Germania glielo assentirono, Federico in persona
calò un’altra volta; fra via distrusse Susa in vendetta dello smacco
soffertovi; coll’assedio costrinse Asti a rinunziare alla Lega; e
rinforzato da nuova gente di tutta Germania e di mezza Italia, assediò
la neonata Alessandria. Ma per quanto vi moltiplicasse valore, crudeltà
e astuzie, dovette allargarla al sopravvenire di un esercito lombardo,
che il sagrifizio della magnanima cittadella avea dato tempo di
radunare. A questo si fe incontro Federico. Onest’uomini e religiosi
s’interposero, al cui lodo si rimisero ed egli e i Lombardi. Ma quegli
volea salvi i diritti imperiali, questi salve le libertà loro e della
Chiesa; sicchè del conchiudere fu nulla, e Federico avendo consumato
anche il sesto esercito, mandò a sollecitarne un nuovo, che di Germania
gli fu condotto dalla moglie per l’Engadina, Chiavenna e il lago di
Como. A incontrarlo mosse egli coi Lodigiani, e ritornava accompagnato
dai Comaschi per congiungersi ai Pavesi e ai Monferrini, quando nella
pianura di Legnano (1176 — 29 mag.) ecco gli si attraversa l’esercito
de’ collegati. Sulle prime egli ebbe il vantaggio, e vide le spalle de’
nostri; ma la Compagnia della Morte, giovani risoluti a perire anzichè
perdere, si strinse attorno al carroccio, scompose l’ordinanza nemica,
e la mandò a sbaraglio. Federico stesso non campò la vita che tenendosi
rimpiattato sotto i cadaveri; e la moglie, da lui lasciata nel castel
Baradello di Como, il pianse per morto finchè nol vide ricomparire
umiliato e fremente.

Il Tedesco aveva trovato sostegno da alcune repubbliche marittime, che
lo bramavano favorevole alle loro ambizioni. Barisone d’Arborea, uno
de’ giudici o re di Sardegna (1163), agognando tutta l’isola, ne aveva
impetrata da Federico l’investitura per quattromila marchi d’argento:
ma nè l’imperatore avea diritto a disporre di quella, nè Barisone i
denari da pagarla. Questi gli furono anticipati da Genova, desiderosa
d’accorciare i panni all’emula Pisa, che colà teneva sovranità: ma
Barisone, non essendo in grado nè di restituire ai Genovesi nè di
resistere ai Pisani, si conciliò con questi; talchè i Genovesi rimasero
peggiorati della somma e della speranza. Ne venne guerra sanguinosa di
molti anni, dove i Liguri riuscirono superiori, attenendosi a Federico,
promettendogli la flotta per l’impresa di Sicilia, e ricevendo da lui
promessa di cedere Siracusa e ducencinquanta feudi in val di Noto,
appena dell’isola si fosse insignorito. Di rimpatto i Pisani si volsero
all’imperatore di Costantinopoli, e mandati e ricevuti ambasciadori,
conchiusero un’alleanza che assicurava loro la franchigia in tutti i
porti dell’impero greco, ogni anno il tributo di cinquecento bisanti
d’oro, e due tappeti di seta a Pisa, e di quaranta bisanti e un
tappeto all’arcivescovo. Invano Federico intimò che Genovesi e Pisani
rimettessero in lui le loro differenze, e gli uni e gli altri speravano
da esso l’investitura della Sardegna, e intanto lo accarezzavano e lo
provvedevano per le sue imprese.

Tanto bastava perchè gliene volessero male i Veneziani, i quali, se
dapprima l’aveano favoreggiato per isbaldanzire le repubbliche di
terraferma, s’adombrarono poi delle crescenti pretensioni; diedero
incoraggiamenti alla Lega Lombarda, e ricovero al fuggiasco Alessandro
III. E quando Federico minacciò piantar le sue aquile vincitrici in
faccia a San Marco, risposero alla bravata armando settantacinque
galee; e il doge, cui il papa cinse la spada d’oro, sbarattò la
flotta che Genovesi e Pisani aveano allestita all’imperatore. Côlto lo
stesso figlio di costui, lo trattarono decorosamente, e rinviarono con
proposizioni di pace.

E pace dovea desiderare Federico, dopo logorati ventidue anni e
sette eserciti[135] contro il clima e le libertà d’Italia. Pertanto
s’industriò di staccare dalla Lega Alessandro, e gli inviò deputati ad
Anagni, i quali gli dissero: — È indubitato che, dai primordj della
Chiesa, Dio volle vi fossero due capi, dai quali venisse governato
questo mondo: la dignità sacerdotale, e la podestà regia. Se queste non
si appoggino in vicendevole concordia, non potrà mantenersi la pace,
e il mondo andrà in subugli e guerre. Cessi dunque la nimistà fra voi
due, capi del mondo; e vostra mercè sia resa la pace alla Chiesa e al
popolo cristiano»[136]. Alessandro rispose, ben egli volerla, ma questa
dover essere comune anche a’ suoi alleati e difensori. Il pontefice
trattava di ciò pubblicamente; gli ambasciadori imperiali avrebbero
voluto stipulare in privato, col pretesto che alcuni avversavano la
loro concordia: ma sebbene per quindici giorni si disputasse, nulla fu
tratto a riva. Federico dunque chiese un abboccamento con Alessandro,
e questi (tanto si fidava) volle da lui, da suo figlio e dagli altri
grandi il giuramento di non nuocere alla sua persona, e andò a Venezia
coi deputati delle città lombarde[137].

Federico proponeva o si stesse al dettato della dieta di Roncaglia,
oppure a quanto osservavasi al tempo di Enrico IV: i Lombardi
rifiutavano la prima, non convenzione, ma ordinanza di Roncaglia;
quanto all’altra, dicevano mal ricordarsi di quegli usi; sapere che da
un pezzo godeano le regalie e il diritto di eleggere i magistrati, e
voler conservarlo; sicchè non potè venirsi a conchiusione. Bastò dunque
appuntare un accordo (1177), ove Federico riconosceva il pontefice
escludendo gli antipapi, e prometteva tregua per quindici anni col
re di Sicilia, per sei colle città lombarde, duranti i quali egli
non n’esigerebbe il giuramento di fedeltà, e si stabilirebbero de’
_treguarj_ che terminassero le contese eventuali, impedendo di farsi
ragione colle armi. Esso imperatore in compenso godrebbe per quindici
anni i beni allodiali della contessa Matilde, che poi cederebbe alla
Chiesa romana; e a tali condizioni verrebbe ricomunicato.

Fu Alessandro III uno sleale, che abbandonò gli alleati suoi per
patteggiare in disparte? o fu un inetto che non seppe cogliere il
destro di distruggere la potestà imperiale e l’ingerenza tedesca, e
assicurare per sempre l’indipendenza d’Italia?

Nè l’un nè l’altro può crederlo chi non confonda le idee e le
aspirazioni dei tempi nostri con quelli d’allora. I Lombardi non aveano
mai inteso d’annichilar l’imperatore, e fino ne’ momenti più prosperi
chiesero soltanto di vedere assicurati i proprj privilegi, sotto la
primazia di quello: come gli arimanni si consideravano liberi perchè
dipendenti dal solo re, così libere chiamavansi le città che non
avessero altra superiorità che l’imperatore. Anzi i capi della Lega
dinanzi al papa nella chiesa di Ferrara il 1177 dichiaravano: — Sia
noto alla santità vostra e alla potestà imperiale, che con riconoscenza
riceveremo la pace dall’imperatore, salvo l’onore dell’Italia, e che
desideriamo essere rimessi nella grazia di lui, secondo le vecchie
consuetudini, nè ricusiamo le antiche giustizie: ma non consentiremo
mai a spogliarci della nostra libertà, che abbiamo ereditata dai padri
e dagli avi, e non la perderemo che colla vita, essendoci più caro il
morir liberi che il vivere in servitù»[138].

A tale intento avviava appunto la tregua, durante la quale fu stipulata
una soda pace. Quanto al pontefice, abbattendo l’imperatore avrebbe
disfatto l’opera de’ predecessori suoi, i quali avevano ridesto il
nome d’imperator romano, e affidato a quello la primazia temporale
della cristianità; e quand’anco gli ebbero contumaci e ribelli, mai
non pensarono distruggerli, ma al più surrogarne uno, meglio docile e
religioso.

I Veneziani che aveano giurato ad Alessandro, finch’egli vi stesse,
non ricevere nella loro città Federico, dispensati dalla promessa,
andarono a prenderlo da Chioggia colla splendidezza che la sposa
dell’Adriatico pose sempre nelle sue feste. Federico, approdato alla
piazzetta, baciò il piede del papa, al quale poi servì da mazziere,
allontanando colla verga la folla; della predica che Alessandro recitò
in latino, il patriarca d’Aquileja fece la spiegazione in tedesco, onde
contentare la devozione dell’imperatore; il quale assolto, dopo il
_credo_ baciò ancora il calcagno del pontefice e fe l’oblazione; poi
ne ricevette la comunione; e finita la messa, lo accompagnò per mano
sino alla porta della basilica, gli tenne la staffa, e lo menò per la
briglia fino al palazzo[139]. Che il papa mettesse il piede sovra il
collo dell’umiliato imperatore, proferendo il versetto del salmo _Sovra
l’aspide e il basilisco passeggerai, calcherai il leone e il drago_,
e che Federico rispondesse di rendere quell’omaggio non a lui ma a san
Pietro, è un fatto controverso, ma che nulla ripugna coi tempi; che se
gli spiriti forti del secolo passato, striscianti appiè dei troni, lo
negarono con orrore, la libera Venezia non esitò a farlo dipingere tra
i fasti nazionali.

In nome del Barbarossa, Enrico di Diesse giurò sui vangeli, sulle
reliquie, e sopra l’anima dell’imperatore, che questo manterrebbe la
pace: altrettanto fecero dodici principi dell’Impero, gli ambasciadori
di Sicilia, e i consoli di Milano, Piacenza, Brescia, Bergamo, Verona,
Parma, Reggio, Bologna, Novara, Alessandria, Padova, Venezia. I vescovi
di Padova, Pavia, Piacenza, Cremona, Brescia, Novara, Acqui, Mantova,
Fano, che in opposizione alle loro plebi aveano favorito all’imperatore
e all’antipapa, furono ribenedetti.

Alessandro III fu ricevuto festivamente anche dai Romani, avendo
conceduto che il senato durasse, ma con giuramento di fedeltà al
papa, al quale si restituissero la basilica di San Pietro e le
regalie. L’antipapa venne all’obbedienza dacchè si trovò abbandonato
dall’imperatore: ma un avanzo di coloro che credono fermezza
l’ostinazione, nominò un altro che presto fu imprigionato. Un concilio
ecumenico in Laterano di trecentodue vescovi procurò rimarginar le
piaghe della Chiesa.

Federico, ch’era tornato in Germania per racconciarne il freno,
mandò deputati, i quali in Piacenza stesero i preliminari d’un
accordo. A Costanza, memorabile città lietamente posta colà dove il
Reno sfugge dal lago, e al verdeggiante declivio fan contrasto le
ghiacciaje del Sangallo e d’Appenzell, fu poi conchiusa tra le città
lombarde e l’Impero la pace (1183 — giugno) che coronava i magnanimi
sforzi, e consolidava le repubbliche nostre, non più come un fatto
ma come un diritto. L’imperatore dichiarava avrebbe potuto castigare
i colpevoli, ma per clemenza e dolcezza preferiva perdonare, e far
loro del bene. Comprese nel trattato furono Milano, Vercelli, Novara,
Lodi, Bergamo, Brescia, Mantova, Verona, Vicenza, Padova, Treviso,
Bologna, Faenza, Modena, Reggio, Parma, Piacenza: come alleate
dell’imperatore figurarono Pavia, Cremona, Como, Genova, Alba, Tortona,
Asti, Alessandria che, anticipando la pace, n’aveva conchiusa una
particolare, e mutato il nome in Cesarea. De’ signori feudatarj non
appajono che Obizo Malaspina di Lunigiana colla parte imperiale; colla
nostra i conti di Biandrate e di Monferrato. A Ferrara si lasciò
arbitrio di accedere fra due mesi. Restarono escluse nominatamente
Imola, Castro, San Cassiano, Bobbio, Gravedona, Feltre, Belluno,
Céneda. Venezia non v’è tampoco nominata, giacchè, essendo indipendente
affatto dall’Impero, non voleva pregiudicarsi con questo trattato.

A tenore del quale, le città della Lombardia, della Marca e
della Romagna, entro il loro recinto godrebbero le regalie che da
immemorabile possedevano, e fuori di esso, solo in quanto n’avessero
concessione dall’imperatore; il vescovo con deputati imperiali
esaminerebbe quali infatti fossero tali diritti, se pure le città non
volessero declinare quest’indagine col pagare ciascuna annui duemila
marchi d’argento, o meno, a volontà dell’imperatore. Questi, salva
la sua supremazia, conferma le immunità e i diritti concessi avanti
la guerra da lui o da’ predecessori, purchè non cadano a pregiudizio
d’un terzo. I vescovi che per lo innanzi solessero per imperiale
concessione confermare i consoli, continuassero; nelle altre città
si facessero tra cinque anni confermare dai commissarj imperiali,
e in appresso ricevessero l’investitura dall’imperatore. Il quale
ponesse in ogni città un giudice, cui appellarsi nelle cause civili
eccedenti il valore di venticinque lire imperiali (lire 1575), e che
giudicassero fra due mesi, ma secondo le leggi della città. Tutti i
cittadini dai sedici ai sessant’anni giureranno fedeltà all’imperatore
ogni dieci anni; a questo, ogniqualvolta venisse in Italia, daranno
il fodro e gli alloggi, ripareranno le strade, apriranno mercato pel
suo approvvigionamento: egli però non si baderà a lungo in nessuna
città o diocesi, per non esserle di soverchio aggravio. Del resto sia
in arbitrio delle città il fortificarsi e confederarsi, e rimangano
cessate le infeudazioni che si fossero concedute dopo la guerra a
pregiudizio di esse[140].

L’imperatore tornò poi la sesta volta in Italia, ma in aspetto amico;
sicchè le città nostre gareggiarono in mostrare che, come gli aveano
resistito in campo, sapeano accoglierlo ed onorarlo pacificato.
A Verona durò tre mesi molto alle strette col pontefice Lucio III
intorno ai beni della contessa Matilde, senza riuscire ancora ad una
definizione. I Romani, tornati ben tosto sugli umori vecchi e sulle
idee di Arnaldo, ostinavansi non tanto ad aver repubblica quanto a
disobbedire al papa, che tennero sempre fuori di Roma; e marciati
contro Tusculo, dove s’erano fortificati gli avversarj, presi molti
cherici, gli accecarono, conservando gli occhi a un solo che li
riconducesse in città sovra giumenti e con mitere in capo. Così i
nostri emulavano la brutalità tedesca: e qual bene promettersi da una
repubblica mancante di quel che n’è primo fondamento la morale? Il
papa li scomunicò (1188); ma solo a Clemente III venne fatto di sopire
la rivolta di quarantacinque anni, col solito scapito della libertà;
poichè egli ridusse sotto la propria autorità il senato, il Comune,
la basilica di San Pietro, e le altre chiese e i diritti regali, pochi
lasciandone alla città.

Federico, malgrado la pace, ad or ad ora abbandonavasi allo sdegno;
indispettito coi Cremonesi che, da fedelissimi, gli erano poi mancati,
non solo edificò Crema a loro dispetto[141], ma li guerreggiò; col papa
Urbano III ebbe nuovi diverbj per l’eredità della contessa Matilde;
de’ vescovi che morissero occupava i beni; col pretesto di punire
badesse scandalose, invadeva possessi de’ monasteri; impediva il passo
dell’Alpi a quei che andassero a Roma. Fe’ cingere la corona di ferro a
suo figlio Enrico; e perchè quello di re d’Italia non fosse un titolo
senza soggetto, procurò congiungere alla primazia sui Lombardi il
dominio del reame meridionale: ma donde sperava il consolidamento della
grandezza di sua casa, ne venne la ruina.

Commessi gli affari d’Italia ad Enrico, il Barbarossa tornò in Germania
a domare i baroni che gli aveano recato molestia durante la guerra
d’Italia, ed esercitò l’autorità imperiale con rigore qual altri non
aveva usato da Carlo Magno in poi, fisso soprattutto nel pensiero di
renderla ereditaria nella sua famiglia. Singolarmente gli diede a fare
Enrico il Leone. Avendo esso imperatore saputo indurre il vecchio
Guelfo a rinunziargli i beni di sua casa in Italia e in Germania,
fra cui l’eredità della contessa Matilde, Enrico da quel giorno negò
soccorrerlo nelle guerre d’Italia, benchè supplicato a ginocchi;
messo al bando dell’Impero, fu vinto, e a stento ottenne di conservare
il Brunswick e il Luneburg: ma l’abbassamento di quella casa lasciò
rialzarsi i baroni secolari ed ecclesiastici, che si assicurarono il
pieno dominio del proprio territorio.

Repente un gemito universale annunziò che Gerusalemme, la santa città,
liberata col sangue di tutta Europa, era stata ripresa dai Musulmani,
e il colle di Sion e la valle del Cedron echeggiavano ancora alle
invocazioni di Allah. Il gran Saladino, profittando della rivalità dei
principi latini, gli assalì (1187) e sconfisse, occupò Acri, Cesarea,
Nazaret, Betlem, e alfine Gerusalemme stessa: ed ebbe prigioniero il re
Guido di Lusignano. Menò egli strage particolarmente de’ cavalieri del
Tempio e dell’Ospedale, moltissimi fece prigioni, fra cui Guglielmo di
Monferrato, cugino del Barbarossa, il cui figlio avea sposato Sibilla
sorella di Baldovino re di Gerusalemme, che gli portò in dote la contea
di Joppe. Un altro suo figlio Corrado, trovandosi allora pellegrino in
Terrasanta, tolse a difendere Tiro, durando intrepido, benchè Saladino
minacciasse uccidergli il vecchio padre se non rendesse questa città.

La nuova di tali disastri fu portata in Italia da messi vestiti
a bruno, che andavano tratteggiando gli esecrandi oltraggi usati
alla religione, la santa croce trascinata per le vie, il sepolcro
insozzato, i fanciulli educati al Corano, le donne tratte negli harem,
e mostravano una immagine dove Cristo era battuto e calpesto da un
Arabo, nel quale doveva riconoscersi Maometto. Quest’annunzio accelerò
la morte ad Urbano III, che prima aveva scritto a tutti i potentati
cristiani eccitandoli a soccorrere Terrasanta. Come avviene nei gravi
disastri, una riforma generale parve diffondersi; tregua si convenne
fra tutti i combattenti; i cardinali raccolti a Ferrara per eleggere il
nuovo pontefice, non solo incitarono i re alla crociata, ma proposero
voler guidarla essi stessi; bandirono la tregua di Dio per sette anni,
e scomunicato chi la violasse; e cominciando l’ammenda da sè, promisero
vivere poveramente, e non ricever doni da sollecitatori, non montare
a cavallo (1187), finchè la terra santificata dalla presenza di Cristo
non fosse ricuperata. Gregorio VIII, vecchio di santa vita e macero da
penitenze, nel brevissimo regno non fece che predicare la spedizione,
e a tal uopo cercò rappattumare i discordi, e principalmente Genovesi e
Pisani che si erano continuato feroce guerra. Clemente III succedutogli
persistette nell’intento: fra gli altri, Guglielmo arcivescovo di Tiro,
ministro di Baldovino IV e storico delle crociate, predicò a Milano,
a Bologna, ove duemila cittadini presero la croce, e in altre città:
si permise ai re di riscuotere una _decima Saladina_ sopra tutte le
rendite d’ecclesiastici e di secolari per le spese della guerra: si
comandò il magro ogni mercoledì, digiuno ogni sabbato, non giurare,
non giocare a dadi, non imbandire più di due piatti, non portare vesti
scarlatte o vajo o zibellino, ed altre manifestazioni che durano quanto
l’entusiasmo.

Gl’Italiani, che, appunto in quest’occasione, Corrado abate uspergense
chiama «bellicosi, discreti, sobrj, lontani dalla prodigalità, parchi
nelle spese quando non sieno necessarie, e soli fra tutti i popoli
che si reggano a leggi scritte», corsero primi all’impresa; e Toscani
e Romagnuoli, sotto la guida degli arcivescovi di Pisa e di Ravenna,
approdarono a Tiro. Guglielmo il Buono ordinò un generale registro
di tutti i feudatarj del regno di Sicilia e degli uomini che ciascun
doveva[142], intimando stessero pronti a partire; ed essi s’obbligarono
a contribuire il doppio d’uomini: e una flotta condotta dall’ammiraglio
Margaritone di Brindisi valse non poco a sostener Tiro. Saladino,
costretto a lasciare questa città, tentò sorprendere Tripoli; ma i
nostri giunsero in tempo a salvare quegli ultimi resti del _glorioso
acquisto_.

Federico Barbarossa, che giovane avea fatto l’impresa di Terrasanta,
volle coronare la faticosa vita coll’assumere di nuovo la croce.
Imbevuto del concetto della onnipotenza imperiale qual gli era stata
definita a Roncaglia, mandò intimare a Saladino lasciasse la città
santa a lui, signore universale perchè successore degli antichi
cesari. Saladino vi oppose il diritto della conquista, e si preparò a
sostenerlo. Il Barbarossa col proprio figlio e con sessantotto signori,
trentamila cavalieri e ottantaduemila fanti passò dunque in Palestina
e prosperò; ma traversando il fiume Salef restò annegato; e la crociata
riuscì a fine disastroso.

Il Barbarossa, come gli eroi della tragedia antica, operava in forza
del carattere, non della moralità; postosi un principio, voleva
seguirlo. I Comaschi gli applausero come restauratore del diritto,
punitor delle violenze; altrove fu esaltato come liberatore d’Italia,
mirando solo agli interessi particolari e a quella indipendenza
che spesso fu considerata come idea principale, mentre non è che
secondaria. Tutti poi i nostri lo inneggiarono quando rinunziò alle
idee germaniche, conservando sola la lealtà, con cui accettò il patto
di Costanza. I Germani lo venerarono qual rappresentante della loro
stirpe, e non lo credettero morto, ma che si fosse ridotto nel campo
dorato sul Kiffhäuser, tenendo corte colla figlia e coi burgravi,
sedendo a una tavola di marmo, attorno alla quale crebbe la sua barba
rossa. E verrà giorno che uscirà ancora co’ suoi fedeli, e farà grande
il popolo tedesco sopra tutti gli altri. In Italia altrimenti; e mentre
a Carlo e Ottone, perchè favorevoli alla causa popolare, fu mantenuto
il titolo di Grandi, Federico, non inferiore ad essi, vien tuttora
ricordato con orrore dal popolo, cui si mostrò infesto[143].




CAPITOLO LXXXV.

Ordinamento e governo delle Repubbliche.


Così scarsi tornano nella nostra storia i momenti, ai quali possa
confortarsi la ragione ed esaltarsi il sentimento, che è ben dritto se
gl’italiani si fermano con compiacenza sopra la Lega Lombarda.

Legame puramente esterno e di momentanea provvisione, essa non cambiava
le condizioni de’ singoli Stati, ciascuno de’ quali come indipendente
proseguiva nella fatica di ordinarsi. Abbastanza ripetemmo che la
rivoluzione dei Comuni, tanto decisiva, non fu radicale, e lasciò
sussistere molte parti del passato, che oggi sarebbero le prime a
distruggersi. Oggi poi si vorrebbe innanzi tutto precisare i diritti
dei cittadini, farli tutti eguali in faccia alla legge, concentrare i
poteri maestatici in un magistrato supremo, abbastanza robusto nella
sua azione; separare la podestà legislativa dall’esecutiva, e dare
indipendenza e stabilità alla giudiziale, distribuita in una gerarchia
di tribunali con precise attribuzioni; proclamare leggi fisse, ed
evitare ogni tumultuosa applicazione di esse; discutere pubblicamente
i conti, scompartire con equità l’imposta, ottenere l’esercizio rapido
e uniforme dell’autorità, sottraendola all’arbitrio di un capo, alle
gelosie dell’aristocrazia, alle tumultuose incostanze del vulgo;
trovare il modo più conveniente a rendere rappresentato ogni bisogno,
ogni forza, ogni capacità, ed anche la provincia per togliere la
prevalenza oppressiva della capitale; chiarire e sodare le relazioni
cogli Stati vicini, e i diritti e doveri reciproci; e principalmente
assicurare l’indipendenza dello Stato per maniera che nessuno estranio
s’intrometta dell’interno suo ordinamento.

Non a questo senso intendevasi allora la libertà, nè chiaro concetto
si avea di ciò che or chiamiamo lo Stato; e dal tentonare d’inesperti
sarebbe troppo l’attendersi quel senno e quella prudenza, che sì spesso
fallisce a noi pure, a noi insegnati da lunghissima esperienza e da
tanti errori. Ingegniamoci di orientarci per quanto è possibile fra
tanta varietà di ordini, di statuti, di vicende.

Sottoposta che fu la campagna alla città, limite di ciascuna Repubblica
rimase ordinariamente quello delle giurisdizioni vescovili; onde oggi
ancora le diocesi, colla bizzarra loro conformazione, indicano il
territorio di quelle. Da ciò, se non originata, mantenuta la prodigiosa
differenza dei dialetti; da ciò la moltiplicità di edifizj civili e
religiosi, nessuna volendo restare di sotto della vicina; da ciò le
guerricciole; da ciò fatti meno penosi i frequenti esigli, poichè il
fuoruscito a due passi trovava sicurezza, senza aver mutato nè favella
nè clima.

La pace di Costanza ebbe sanzionata la rivoluzione, che da serve
ridusse franche le città, ma non attribuiva loro l’indipendenza,
bensì la libera podestà di governo, il diritto d’eleggere ciascuna
i proprj magistrati, far leggi, munirsi, conchiudere pace e guerra,
imporsi tributi e ripartirli, regolare la polizia rurale e l’industria,
militare sotto la propria bandiera, non essere obbligati andar fuori
del Comune per pagare tributo o rispondere a citazioni, esercitare
liberamente la pesca e la caccia. Essa pace non conferiva però nuovi
diritti, neppure uguagliava gli antichi; ciascuno rimaneva nella
condizione ove l’avea trovato la guerra, con più o meno privilegi,
secondo gli aveva compri, estorti, acquistati, ottenuti. Nè tampoco
si distruggeva veruna delle antiche dipendenze; e nella città libera
potevano ancora durare un conte feudale, un vescovo con diritti
sovrani, qualche uomo indipendente dai comuni magistrati, e servi fuor
della legge.

Di sopra poi di tutti stava un re o un imperatore, la cui supremazia
in sostanza si riduceva a mettere il proprio nome sulle monete e
agli istromenti, riscuotere annuo tributo, e la _paratica_ al primo
suo venire in Italia, determinata per ciascun Comune con particolari
convenzioni. Nel 1185 Federico I «volendo viemeglio premiare quelli
che più perseverano nella devozione alla sacra maestà dell’Impero,
ed osservando il valore, la fede, la devozione de’ _suoi_ diletti
cittadini milanesi, il cui affetto, più degli altri ardente, li mostra
di giorno in giorno meglio meritevoli de’ suoi favori»[144], cede loro
tutte le regalie che esso teneva nell’arcivescovado di Milano in terra
e in mare, determinando il tributo in lire trecento, oltre la paratica.
Quest’ultima dagli abitanti di Treviglio fu fissata in sei marchi
d’argento. Il Comune di Brescia ricompravasi nel 1192 da tutte le
regalie per due marchi l’anno, e gliene faceva carta Enrico VI.

I diritti regali non espressi nel patto di Costanza era convenuto
sarebbero ponderati dal vescovo di ciascuna città insieme con probi
uomini; ma essi non competendo se non al re che fosse eletto dal voto
nazionale, pochi fra’ successori del Barbarossa li godettero; e per
lo più s’accontentarono d’un omaggio e del giuramento di fedeltà,
trattando i nostri a maniera d’alleati. Enrico VI e Federico II,
bisognando d’ajuti in guerra, strinsero leghe con qualche città,
assolvendola dagli obblighi imposti dalla pace di Costanza; di modo che
o per cessione del re, o per ritrosia de’ popoli, s’andò smettendo ogni
aggravio, eccetto il fodro, che venne convertito in sussidio grazioso.

Anche dalla conferma dei magistrati, riservata all’imperatore o a’
suoi messi, le città si riscossero a denaro; sebbene le ghibelline, per
condiscendenza, gliela chiedessero ancora. Nel 1195, davanti alla porta
Torre di Como, Girardo de Zanibone, Tettamanzo de Gaidaldi, Odone di
Medolate, consoli del Comune di Cremona, col mezzo della lancia e del
gonfalone rosso con croce bianca, riceveano da Enrico VI l’investitura
di quanto si contiene nel privilegio di esso Comune[145].

Federico I erasi riservata l’appellazione delle cause[146], e a
riceverla delegava vicarj; venuti però questi di peso, le città se ne
fecero esentare, traendo anche tale diritto ai proprj magistrati o ai
vescovi[147].

Dapprima i messi regj ed i vicarj imperiali poteano ogni cosa quanto
l’imperatore, salvo che conferire i feudi maggiori o di trono, e
alienare o ipotecare beni e diritti dell’Impero. Abbiamo l’investitura
che Federico II dava nel 1249 a Tommaso conte di Savoja quale vicario
della Lombardia da Pavia in giù, affinchè conservasse la pace e la
giustizia; concedendogli perciò il mero e misto imperio e podestà
della spada contro i malfattori, principalmente quei che molestano
le strade; udire e risolvere le quistioni civili e criminali,
competenti all’imperatore; imporre bandi e multe; interporre decreti
per l’alienazione di cose ecclesiastiche e per tutela de’ pupilli;
dar tutori e curatori, restituire in intero, ricevere l’appello
dalle sentenze dei giudici ordinarj; ma dalla sentenza di lui possa
ricorrersi al trono[148]. Sì estesa autorità andò restringendosi;
i messi regj si ridussero a poco meglio che nodari; e il vicariato,
non che sostenere l’autorità imperiale, servì ad ampliare quella de’
grandi, che compravano esso titolo per assodare la propria dominazione.
Guarnieri conte di Humberg, vicario d’Enrico VII, dovette abbandonare
la Lombardia per assoluta mancanza di denaro: per la causa istessa
Princivalle del Fiesco, vicario di Rodolfo d’Habsburg, vendette alle
città di Toscana le giurisdizioni dell’Impero[149].

Ne’ ricchissimi archivj di Lucca investigammo altrove la formazione di
quel Comune (pag. 38): studiandovi ora le relazioni delle Repubbliche
coll’Impero, troviamo che nel 1162, alla presenza dell’arcivescovo di
Colonia, arcicancelliere dell’Italia e legato imperiale, i consoli
maggiori giurarono sugli evangeli fedeltà a Federico I, e di nulla
attentare a suo danno, anzi soccorrerlo a sostener la corona e
l’onor suo, o recuperarli; non palesare gli ordini secreti ch’egli
trasmettesse; e per la guerra o per la pace in Toscana e per le regalie
starà alla sua parola, l’ajuterà a riscuotere il fodro nel vescovado
di Lucca, da tutti i cittadini farà dargli il giuramento, non guastare
nè lasciar guastare la strada, dare all’imperatore venti militi nella
spedizione verso Roma e la Puglia, pagare l’annuo tributo convenuto
di quattrocento lire, in ricompra di tutte le regalie per sei anni.
L’imperatore concede in ricambio alla città di Lucca di eleggere i
consoli, i quali vadano a ricevere da esso l’investitura, e gli giurino
fedeltà[150].

Qui è riconosciuta la piena libertà del Comune: eppure, due anni dopo,
esso Federico confermava il mero e misto imperio al vescovo di Lucca
sopra gran quantità di terre, ville, castelli, autorizzandolo a far
leggi e giustizia, e governare per sè o pel suo nunzio, come farebbe
l’imperatore o un nunzio suo[151]. Poi nel 1185 dava un diploma in
favore dei Comuni e signori di Garfagnana, di Montemagno, di Versilia,
di Camajore, prendendoli in protezione, esimendoli da ogni dominio
di città o di autorità qualunque, come soggetti a sè solo; abroga
le occupazioni di terre, borghi, castelli fatte da consoli; obbliga
Lucca a riedificare i castelli che v’avesse demoliti[152]. L’anno
vegnente, Enrico VI rinnovava a questa il privilegio della zecca, delle
giurisdizioni e regalie nella città e nel distretto, non accennando
più all’obbligo d’andare i consoli a giurare fedeltà; però, anche
ne’ trattati con altre potenze, riservino la fedeltà all’Impero, e
gli paghino sessanta marche d’argento l’anno. Nel 1209 Ottone IV,
imperatore disputato, confermava la carta anticamente datale da Enrico
IV, con questo che nessun mai guastasse le mura della città o le
case; non dovessero avere palazzo per l’imperatore, nè dare alloggi;
non paghino alcun pedaggio da Pavia sino a Roma o in Pisa; non abbia
molestia chi vien a commerciare con Lucca pel mare o pel Serchio;
non si fabbrichi castello o fortino a sei miglia di circuito; nessun
giudice di Lombardia eserciti giurisdizione in Lucca, se non presente
l’imperatore o il suo cancelliere[153].

Dall’assicurare il libero governo interno, le esazioni, i mercati,
le caccie, le pesche, i forni, i mulini, le Repubbliche passarono a
pretendere dominio sopra i vicini, e ne chiedeano ancora la ratifica
dagl’imperatori. Pertanto nel 1244 Federico II al Comune di Lucca
concedeva che i castelli di Motrone, Montefegatese e Luliano nella
Garfagnana con tutte le loro pertinenze gli stessero sottoposti;
accettasse come concittadini le persone della Garfagnana che il
vogliano; e i Comuni e le persone di questa possano ricevere i podestà
e rettori di Lucca: vale a dire, li sottraeva alla giurisdizione
imperiale per sottoporli alla comunale[154]. Quando i Lucchesi
parteggiarono col papa, esso Federico cassò quelle concessioni,
investendone invece il figlio e vicario suo Enzo; ma riconciliatosi,
le restituì al Comune di Lucca come feudo, talchè questa città,
internamente repubblicana, riguardo agli esterni avea posto nella
gerarchia feudale[155]. Eppure lo stesso Federico donava in perpetuo a
Pagano Baldovin messinese il territorio di Viareggio.

La libertà dei Comuni guardavasi dunque non come un diritto primitivo,
ma come una concessione sovrana; dal re si chiedevano come privilegio
fin le giustizie; dal re si facevano confermare i successivi acquisti:
ma, secondo il senso feudale, consideravasi indipendenza il non aver
altro superiore che gl’imperatori.

Tanto però bastava perchè questi potessero turbare le Repubbliche
colle loro pretensioni. Altre ne mettevano in campo i feudatarj e
conti, che solo per necessità aveano rassegnato i diritti antichi. Già
dicemmo (pag. 69) come i vescovi fossero ricchissimi e signori di tanta
parte di feudi e di giurisdizione. A quello di Brescia spettava un
quinto dei feudi della diocesi: ed erano tanti, che Enrico imperatore
avendone sequestrati alcuni in pena del favore dato ai papi, trovaronsi
ammontare a tremila biolche di terra; che poi il Comune di Brescia
ritolse alla Camera imperiale, dandole a livello a tremila poveri.
Arimanno vescovo cercò ricuperare quei feudi ed altri che l’imperatore
aveva investiti a laici; ma i nuovi investiti si opposero, fecero
lega cogli arimanni, irati al vescovo e al Comune che li gravava di
contribuzioni ad onta dell’antica immunità: ne venne guerra di fortuna
varia, sinchè anche gli arimanni ottennero per patto i privilegi che
già godeano i valvassori, e assoluzione da ogni tributo e servizio di
corpo[156].

I vescovi essendo stati sovrani, consideravano come usurpatore o
astiavano come vincitore il Comune, e sofisticavano sui diritti di
quello. Intendo in questo senso una carta del 1158, ove i canonici di
Santa Maria di Novara giurano fra loro di non dar mano a far passare al
Comune le cose di essa chiesa, nè col fatto o col consiglio permettere
che questa paghi fodro o dazio al popolo o ai consoli; nè ajutarli
in ciò che spetti al fortificare la città; nè daranno canonicati
ai discendenti dei consoli che aveano aperto a forza il granajo del
capitolo, sinchè i padri son vivi, nè di quei consoli che in alcun modo
pregiudicassero alla chiesa, o entrassero per forza nella canonica o
nelle case de’ fratelli[157].

Sempre poi i vescovi serbarono qualche resto dell’autorità loro; e
come ricchissimi che manteneansi ancora, e capi d’una gerarchia e di
un tribunale ecclesiastico, guardavansi quai primi cittadini, opinando
prima di tutti, e facendo la prima comparsa negli affari. Questo
intralciamento di diritti e di pretensioni potea non recare trista
sequela di cozzi e di gelosie?

In mezzo a queste, le Repubbliche si organizzarono ciascuna
distintamente con una varietà che è mirabile sintomo d’estesa ragione
negl’Italiani, ma che è impossibile a seguirsi se non nelle storie
domestiche. Accennando que’ sommi capi in che le più s’accordavano,
dirò come la suprema signoria stesse nell’assemblea dei cittadini,
alla quale, a suon di trombe o di campana, convocavansi plebei insieme
e nobili, sommati talvolta a centinaja e migliaja. In Milano era di
ottocento, poi fu cresciuta e là ed altrove sino a millecinquecento e
a tremila, escludendo solo i mestieri sordidi. A Firenze vi entravano
le ventiquattro arti e i settantadue mestieri. In quella generale
adunanza, a voti si decideva della pace, della guerra, delle alleanze.
Sembra non vi si favellasse molto, e che ciò fosse un male lo lascerem
dire ad altri; ma i partiti non si pigliavano generalmente a semplice
maggioranza, volendosi ove i due terzi, ove i tre quarti; in alcun
luogo si raccoglieva complessivamente il voto di ciascuno de’ corpi che
componeano il gran consiglio.

Pei molti affari dove occorre segreto e decisione spedita e
spassionata, venne istituito il consiglio minore o _di credenza_[158],
composto de’ più ragguardevoli, giurati di non palesare i trattamenti.
Erano di spettanza sua le finanze, il vigilare sopra i consoli, le
relazioni esterne, e vi si disponevano i partiti da sottoporre alla
deliberazione del popolo.

I consoli, magistratura, come dicemmo, di attribuzioni particolari,
e che al formarsi de’ Comuni furono posti al governo, erano scelti
per suffragi; e senza la cauta divisione de’ poteri, doveano render
giustizia e amministrare la guerra, quasi non corresse divario fra i
perturbatori dell’ordine interno e dell’esteriore. I campagnuoli non
erano partecipi della pubblica amministrazione; ma molti castelli e
borghi, massime di Lombardia, crearono consoli proprj, più limitati di
autorità, sebbene intenti ad emulare i consoli cittadini.

I doveri dei consoli venivano annoverati nel giuramento che essi
prestavano entrando in carica, e che inscrivasi negli statuti. In
quelli di Genova, i più antichi che si conoscano[159], leggesi il
seguente:

— In nome del Signore, noi piglieremo il magistrato questo giorno
della purificazione della Madonna, e nel medesimo giorno, terminata la
compagnia, il deporremo.

«Opereremo sempre a utilità del vescovado e Comune nostro, e ad onore
della santa madre Chiesa.

«Esamineremo le quistioni private sulle istanze degli interessati, le
pubbliche anche senza istanza, di buona fede, secondo ragione e con
perfetta egualità, non pregiudicando al Comune in favore de’ privati,
nè ai privati in favor del Comune.

«In caso di disparere tra noi, varrà la pluralità; in caso di parità,
ci riporteremo a un savio, di cui non sia conosciuto il parere.

«Rivocheremo e miglioreremo le sentenze fatte dal nostro consolato,
qualunque volta il richieda la giustizia.

«Sentenzieremo in pubblico entro quindici giorni dopo presentato il
libello, quando non cada in dì festivo, o l’attore non si ritiri.

«Per una sentenza non percepiremo direttamente o indirettamente più di
tre soldi.

«Quando alcuna parte non trovi avvocato difensore, a sua istanza
glien’eleggeremo; e se l’eletto ricusi, o non si adoperi di buona fede,
gli vieteremo di comparirci dinanzi per tutto il nostro consolato.

«Imporremo a’ testimonj chiamati in giudizio dalle parti, di comparire
e deporre il vero, obbligandoli, in caso di rifiuto, al rifacimento del
danno. Nelle cause maggiori non si vorrà meno di dodici testimonj. Di
chi citato a testimoniare, negasse comparire davanti a noi e giurare
il vero, faremo vendetta a nostro arbitrio, ancorchè sia negli ordini
sacri, perchè così vuole ragione.

«Le proprietà, i feudi e i diritti posseduti pacificamente per
trent’anni, conserveremo intatti a’ possessori.

«In caso d’omicidio premeditato e palese, manderemo in esiglio il
colpevole, daremo il guasto a’ suoi beni, e il possesso di quelli a’
più stretti congiunti dell’ucciso, o, quando li rifiutassero, alla
cattedrale. Se non sia provato chiaramente il reo, permetteremo a’
congiunti fino in terzo grado di domandargli d’ammenda quanto vorranno,
o quanto almeno potrà dare l’accusato. E s’egli rifiuterà pagarla,
e sfiderà a battaglia l’accusatore, sarà lecito, e il soccombente
puniremo come avremmo punito il palese omicida.

«Chiunque portasse armi dal suono del campanone sin alla fine del
parlamento, condanneremo in lire dieci se n’abbia almeno cinquanta, o
in una se n’abbia sopra dieci, e in meno a nostro arbitrio se povero.

«Non permetteremo torri più alte di ottanta piedi, e a venti soldi per
piede condanneremo i trasgressori.

«I falsatori di monete e i complici loro spoglieremo d’ogni avere e
d’ogni diritto a favore del pubblico erario; proporremo al parlamento
che siano banditi in perpetuo; e venendo in nostro potere, farem
loro troncare la destra. Sarà però necessario a un tanto castigo o la
confessione del reo, o ch’e’ sia convinto mediante legale deposizione
de’ testimonj.

«Ad ambasciatori assegneremo solo l’onorario approvato dalla
maggioranza del parlamento.

«Vieteremo il portare nel nostro distretto merci pregiudicievoli alle
nostrali, salvo i legnami e guarnimenti di nave.

«Non imprenderemo guerra, nè faremo oste, divieto o imposizione senza
il consenso del parlamento; nè aumenteremo i dazj marittimi, fuorchè
all’occasione di nuova guerra in mare; e i pesi cadranno uguali su
tutti.

«Chiunque, invitato da noi o dal popolo ad ascriversi nella nostra
compagnia, non avrà aderito entro undici giorni, ne sarà escluso per
tre anni avvenire; non accetteremo in giudizio le sue istanze, salvo
fosse per difesa; nè lo nomineremo ai pubblici uffizj, e farem divieto
che nessuno della nostra compagnia lo serva delle sue navi, o lo
difenda ai tribunali.

«Qualunque volta un estranio sarà accettato nella nostra compagnia, gli
daremo il giuramento di abitazione non interrotta nella nostra città,
secondo il consueto degli altri cittadini. Pe’ conti, pe’ marchesi
e per le persone domiciliate fra Chiavari e Portovenere basterà
l’abitazione di tre mesi l’anno.

«Osserveremo fedelmente l’appalto delle monete a coloro che si sono
obbligati verso il Comune, e saranno leali alle convenzioni co’
principi e popoli forestieri».

Per correggere lo sconcio feudale di lasciare nelle mani stesse
l’amministrazione e la giustizia, si distinsero i consoli minori
o dei placiti, specialmente applicati ai giudizj, a differenza di
quei del Comune o maggiori[160]. Trattavano collegialmente le cause:
tenendo giurisdizione separata in distinti quartieri: e il tribunale
di ciascuno distinguevasi con insegna particolare, dicendosi del bue,
dell’aquila, dell’orso, del leone, e così via; a Piacenza erano dipinti
sul tribunale il griffone e il cervo, a Verona l’ariete; a Mantova
diceansi del banco di san Pietro, di sant’Andrea, di san Giacomo, di
san Martino[161].

Consoli chiamavansi, fin prima della libertà, altri sovrantendenti
alle grasce, alla marina, alle arti o simili, e così continuarono. Nel
1172 Milano creava otto consoli de’ mercanti, collo stipendio di sette
lire di terzuoli, e l’obbligo di sopravvedere alle misure, riscuotere
le multe dei bandi, delle bestemmie e di somiglianti trasgressioni,
e provvedere che i mercanti andassero sicuri. I consoli delle faggie
doveano rivendicare e difendere i diritti del Comune sovra i pascoli
intorno alla città, e sopravvegliare alle strade: il quale uffizio a
Chieri chiamavasi dei sacristi, a Siena de’ viaj. Di poi ciascun corpo
volle avere o piuttosto conservò consoli proprj; e così le parrocchie
e le terre, dove sussistettero fin ai giorni nostri quali agenti del
Comune.

Nell’elezione dei consoli operavano spesso l’intrigo e l’ingerenza
delle famiglie potenti; e trovandosi scelti da case e da fazioni
nemiche, si contrariavano gli uni gli altri, incagliando gli affari, e
per tema o preghiere o disservigio lasciando lesa o monca la giustizia.
La potenza de’ consoli annui ed elettivi non era bastante a reprimere
i faziosi, nè potea reggersi che appoggiata ad un partito, mancando
dell’imparzialità necessaria a garantire i diritti di tutti. I consoli,
nemici personali de’ castellani ch’essi aveano spossessati, poteano
esserne giudici? Tornando cittadini dopo un anno, trovavansi esposti
alle vendette de’ ribaldi che avessero puniti o delle famiglie offese.
Per dominar l’anarchia bisognava un tribunale che da più alto reggesse
cittadini e castellani, che non fosse nè feudale nè borghese, che
potesse reprimer robustamente le lotte; popolare così che i cittadini
lo potessero opporre ai nobili, eppur nobile affinchè l’aristocrazia
l’accettasse, e che per origine non avesse e per lunga dimora non
adottasse le passioni de’ cittadini. A tale intento Bologna chiamò
il faentino Guido di Ranieri da Sasso, che esercitasse il potere de’
consoli del Comune, e presedesse a quelli de’ placiti. Questo nuovo
magistrato s’intitolò _la podestà_, come quelli che il Barbarossa
ai Comuni sottomessi aveva imposti invece dei consoli; e dovea
rappresentare l’antico elemento imperiale, quasi custode della legale
società, e di quella giustizia che, anche dopo l’emancipazione, si
considerava come privilegio imperiale.

Tale novità si conobbe spediente per ridurre nel Comune anche
quest’avanzo delle pretensioni imperiali, ottenere più disinteressata
l’applicazione delle leggi, e operare ne’ casi urgenti colla prestezza
che viene dall’unità dell’esecutore. Fu dunque adottata, e cernivasi
il podestà fosse dalla nobiltà castellana rimasta indipendente, fosse
da città della fazione medesima, fosse tra persone celebrate per
onestà o per conoscenza di leggi. Proposto nel pubblico consiglio, era
eletto a pluralità di voti, ovvero se ne comprometteva la nomina in un
certo numero di probi: taluni lo chiedeano al papa o all’imperatore,
ma presentandogli le convenzioni o lo statuto ch’ei dovea giurare
anche prima di conoscerlo. Da Perugia si mandavano cittadini, e più
volentieri frati, a conoscere nelle città forestiere gli uomini
di maggior vaglia, da’ cui nomi imborsati si sortiva il nuovo
podestà[162].

Al designato spedivasi un’ambasceria; ed egli, al Capodanno o al san
Martino, entrava con solenne incontro de’ cittadini e del vescovo,
e con messa e panegirica orazione; e venuto sulla piazza maggiore,
recitava una diceria, giurava osservare gli statuti, non ritenere
la carica oltre un anno, e non partirsi prima d’aver subìto il
sindacato[163], e nel nome di Dio assumeva l’uffizio.

Egli menava seco due cavalieri per guardia ed onoranza; assessori e
giudici per consiglio, notaj, siniscalco, ministri, servi, cavalli.
La giustizia talvolta esercitava col solo privato consesso, in alcuni
paesi coi consoli de’ placiti come a Milano, o co’ giudici de’ collegi
come a Parma[164]. Funzionario unico, riuniva l’autorità politica e
la giudiziaria de’ consoli, ridotti a semplici consiglieri col titolo
di priori, anziani, rettori o simili: straniero come gli antichi
conti, eppur magistrato responsale come un cittadino, uom di toga e di
spada, giudice e dittatore, reprime e castellani e borghesi del pari,
eseguendo egli stesso i suoi decreti, e usava poteri discrezionali come
in tempo di guerra. Qui pure il giuramento specificava i doveri del
podestà, alcuni dei quali erano generici, altri speciali d’un tempo e
d’un luogo.

Lo statuto genovese porta che il consiglio nomini ogni anno trenta
elettori, i quali procedano all’elezione del podestà per via di
polizze: all’eletto accettante due nunzj portino a giurare i seguenti
capitoli, presente il consiglio della natìa sua terra: — Non vedrà gli
statuti di Genova se non dopo giurato di osservarli: sarà servito da
venti persone, e accompagnato da tre cavalieri e da due a tre giudici
a sua elezione, i quali con titolo di vicarj o luogotenenti terranno
gradatamente sue veci in caso di assenza, malattia o morte: salarj,
pigioni, spese di viaggio resteranno a carico di lui, ma riceverà
provvisione di lire milletrecento di Genova (da mezz’oncia d’oro),
due lire al giorno di più nelle campagne marittime, nelle terrestri
quattro, nelle ambascerie quanto deciderà il consiglio: l’anniversario
del giorno che avrà preso il magistrato, dovrà uscire di Genova, e
seco i suoi terrazzani e distrettuali, del che si rogherà speciale
istromento.

Il podestà di Milano giurava comportarsi col miglior modo e senno
all’utile della comunità, specialmente per la pace e le guerre; le
convenzioni e concordie tra Milano ed altre città o private persone
farà mettere in iscritto e conservare; il Comune manterrà nelle
concordie e convenzioni e nelle concessioni e dazj, e a ricuperarli
e serbarli; non sarà guida nè spia a danno della città, per servizio
di niun suo nemico. Quando si trovi entro i pubblici fossati, ogni
giorno monterà al suo uffizio, e la giustizia eserciterà a pro della
repubblica, nè oltre venti giorni in tutto l’anno starà fuori del
Comune; non commetterà furto nè frode, nè consentirallo ad altri, ed
i commessi denunzierà nel pubblico arringo. A titolo d’uffizio non
piglierà cosa alcuna nè egli nè sua moglie o figliuoli, e neppure nelle
legazioni; nè avrà altro stipendio che di lire duemila, e il salario
di cinque giudici. Nelle cause pertinenti a’ consoli di giustizia o
del Comune, non darà alcun consiglio se non ai giudici; delle sentenze
sue piglierà soltanto dodici denari per libbra, cioè dieci pel Comune
e due pe’ giudici suoi; le sentenze da proferire non manifesterà
se non ad un suo giudice ed al notaro che ha a scriverle, e saranno
conformi alle leggi di Milano. L’appalto del viatico, del fodro, della
moneta non delibererà, se non avuto il consiglio de’ savj. Rileverà i
consoli di tutte le cause che pronunziarono di suo comando o precetto,
e parimenti d’ogni giuramento in fine dell’uffizio suo. Non farà
remissione di alcuna taglia, se non per cagione d’incendio, tempesta,
povertà nota, od altra giusta causa approvata dal consiglio di
credenza. Non prenderà alcun prestito se non fuori della giurisdizione
in benefizio della repubblica. Ogni mese riceva e renda i conti,
stendendone autentica scrittura; e si faccia rileggere il giuramento,
diligentemente ascoltandolo. Villa nè borghigiano o rustico alcuno
affranchi dai carichi imposti per la repubblica, senza il consentimento
del comune consiglio. Le costituzioni del Comune non muti senza il
consiglio di credenza. Faccia eseguire le sentenze proferite, e le
pene contro i fornai delinquenti e i malfattori. Quelli posti nel
bando per omicidio o congiurato, non permetta abitare nel comune di
Milano, e le terre o abitazioni di quelli tenga incolte e devastate:
non conceda verun uffizio o ambasciata a banditi, nè a falliti od
infami: definisca le appellazioni fatte sopra cause di omicidj, bandi,
incendj, battaglie, eccetto se l’appellante non dia all’avversario
sicurtà della restituzion delle spese, giurando non aver dato niente
al giudice delle appellazioni, nè ad altra persona fuor dell’avvocato,
o per cavare scritture. Fedelmente ricercherà se niun ufficiale faccia
frode: tutti i provvisionati del Comune costringerà a dar conto ogni
quattro mesi de’ denari avuti per la comunità. Non farà o lascerà far
ricerca sulle condanne date per gli antecessori suoi, nè sui denari
spesi dal Comune per tali uffiziali. Giudei ed eretici deve sbandire da
Milano e suo contado, dopo che per l’arcivescovo gli sieno denunziati;
quelli che gli avessero ricettati ammonisca perchè fra venti giorni
gli abbiano espulsi, altrimenti essi pure saranno posti nel bando, dal
quale non si potranno cavare senza licenza ecclesiastica; le case loro
faccia diroccare. Se alcuno statuto ritrovasse contrario alla Chiesa,
lo annullerebbe. Finito il suo reggimento, quindici giorni dimorasse a
Milano insieme colla sua comitiva, aspettando il sindacato (CORIO).

La spada sguainata che si recava innanzi al podestà, esprimeva il
diritto di sangue: ma spesso doveva esercitarlo con aspetto di guerra
e di violenza. Alcun pubblico delitto era denunziato? dal balcone
del palazzo egli sciorinava il gonfalone di giustizia, colle trombe
chiamava i cittadini alle armi, e a capo loro moveva ad assediare la
casa del reo. A Perugia sono uccisi due giudici, e si ordina di tener
chiuse le botteghe finchè non siano scoperti i rei; e così stettero
per tre mesi. — Giuro che, se alcun nobile, o non giurato in popolo,
ucciderà o farà uccidere o consentirà che si uccida alcun anziano o
notajo d’anziani o uomo giurato in popolo..., senza intervallo farò
sonare la campana del popolo, e con quel popolo o alcuna parte di
esso, con sterminato furore andrò alla casa di quel cotale uccisore,
e innanzi che quindi mi parta, infino alle fondamenta farò disfare...
E insino a tanto che la distruzione e il guastamento di tutti i beni
del malfattore predetto, così nella città come nel contado, non sia
compiuto di fare, nulla bottega d’arte o mestiere, o corte alcuna della
città fia tenuta aperta». In tale sentenza ogn’anno giurava il capitano
del popolo di Pisa; e aggiungeva che punirebbe il figlio pel padre, il
padre pel figlio, non lascerebbe mai più coltivare o comprare i loro
beni, darebbe un premio a chi li pigliasse o uccidesse[165].

Tanto fin la giustizia assumeva aspetto di violenza, perchè le
Repubbliche, a modo de’ feudatarj, traevano il diritto punitivo da
quel della guerra privata e della vendetta personale, e i signori erano
avvezzi a obbedire soltanto alla forza; onde non era se non la pubblica
sostituita alla privata, e i castighi somigliavano alle rappresaglie
delle passioni, le quali non si erano spente ma solo dirette,
ignorandosi ancora la pacifica amministrazione.

In somma il podestà comprendeva in sè l’antitesi della società
d’allora. Come dittatore, veste carattere politico, assale, difende,
bandisce, uccide, dirocca case e castelli, arma e disarma la città,
conduce l’esercito; e riconoscendo due partiti ostili, due tendenze
contrapposte, le regola col reprimerne una, cioè col limitare la
libertà. Come giudice, veste carattere legale, semplice stromento della
legge, innanzi alla quale si eclissano partiti, persone, famiglie; nè
egli dee permettersi verun passo che offenda la libertà. Giurato ad
osservar gli statuti, contornato da persone di legge, venuto da paese
estraneo per amministrar con imparzialità; esposto al sindacato; eppure
come dittatore è costretto a un’ingiustizia continua fra i due partiti
in lotta; è esposto all’eventualità de’ conflitti; robusto in un
momento di sollevazione, è inetto allorchè le due fazioni s’accordino
in modo, che egli non possa valersi dell’una per reprimere l’altra.

Di tanta autorità poteva facilmente abusare; onde fu assiepato di
gelose precauzioni: ad invitarlo si deputavano persone religiose,
estranie alle brighe; talvolta a sei e fin a tre mesi se ne limitò
la durata, benchè talaltra venisse allungata[166]; in città non
dovea contrarre parentele, non mangiare presso alcuno. La breve
durata cagionava gli scomodi d’un perpetuo tirocinio; eppure durante
l’effimera magistratura il podestà rimaneva arbitro delle vite,
per la latitudine concessa dalle consuetudini. Il potere giudiziale
esercitavasi troppo mescolatamente col politico, e la ragion di Stato
soffocava la schietta voce della giustizia. Nelle rivoluzioni poi al
podestà concedevasi balìa dittatoria, sicchè castigava a tumulto i rei,
cioè la parte avversa e la soccombente. I Bolognesi nel 1192 tolsero a
podestà Gherardo Scannabecchi loro vescovo, ma nojatisi di lui, vollero
sostituirvi i consoli: il vescovo s’ostinava a tener il potere, sinchè
una levata di popolo lo gittò in fuga. I Pisani chiesero podestà papa
Bonifazio VIII, ed egli accettò collo stipendio di quattromila fiorini:
altrove fu podestà un re. Il sindacato non era una cautela politica
contro gli abusi del potere, giacchè si facea sol dopo scaduto di
carica, ma una salvaguardia della moralità e un risarcimento ai danni
privati, derivato esso pure da consuetudini romane[167]. N’usciva con
lode? il podestà riceveva dal Comune un pennone, una targa o altro
segno; a Giovanni Raffacani fiorentino gli Orvietani nel partire
posero in capo una corona d’oro, e gli diedero una spada e uno scudo
con gran trionfo[168]; e non v’è città che non serbi una lapida o
l’effigie d’alcuno: onorificenze dappoi profuse per piacenteria o per
amistà[169].

Procedendo a tentone come gente inesperta, al primo sconcio che
apparisse mutavano forma di governo, salvo a tornare fra pochi mesi al
primiero. Fu volta che, scontenta del comune aristocratico, la plebe
elesse un capitano suo proprio, straniero anch’egli, che per un anno
o per sei mesi la tutelasse[170]; talaltra nominavasi un capitano
di guerra, che dimezzava il potere dei predetti, avendo in mano la
forza. In Bologna il comune dei nobili era preseduto dal pretore; i
non nobili formavano il popolo, con un prefetto o capitano. Milano nel
1186 eleggea primo podestà Uberto Visconti; l’anno appresso tornò al
consolato; nel 1191 usava ancora un podestà, tre nel 1201, cinque nel
seguente, tre ancora nel 1204. Firenze erasi divisa in dodici arti;
sette maggiori, de’ giureconsulti e notaj, de’ mercanti di panno in
Calimala, de’ cambisti, lanajuoli, medici e speziali, mercanti di
seta, pellicciaj; e cinque minori, de’ bottegaj, macellari, calzolaj,
muratori e falegnami, mariscalchi e magnani: ed anche il nobile che
volesse impieghi doveva essere in qualcuna matricolato. Nel 1294
creatasi la signoria dei priori delle arti e della libertà, alla
prima elezione non presero parte che le tre prime, alla seconda sei,
a ciascuna delle quali toglievasi un priore, rinnovandoli ogni terzo
mese. Viveano in comune a pubbliche spese, non uscendo di palazzo per
quanto la balìa durava; rappresentavano lo Stato, ed esercitavano il
potere esecutivo; ed uniti coi capi e coi consigli o capitudini delle
arti maggiori, con alcuni aggiunti (_arroti_) nominavano a scrutinio i
proprj successori[171]. Mal rassegnandosi i nobili a questa oligarchia
plebea, fu introdotto nel 1292 il gonfaloniere della giustizia, per
reprimere i perturbatori della quiete: e quand’egli esponesse la
bandiera sul pubblico palazzo, i capi delle venti compagnie doveano
raggiungerlo, per assalire con lui i sediziosi e punirli. Quest’esempio
trovò i seguaci.

Un abate del popolo o molti incontriamo altrove: un doge al modo di
Venezia assumevano ne’ maggiori frangenti Pisa e Genova; trasferendo
in esso ogni pubblico potere, salvi però i collegi delle arti e i
pubblici ordinamenti. In Bologna l’autorità sovrana era divisa fra
il podestà, i consoli e tre consigli, cioè il generale, lo speciale
e quel di credenza: nel primo entravano tutti i cittadini sopra i
diciott’anni, esclusi gl’infimi artieri; il secondo era di seicento;
nell’altro di minor numero aveano luogo tutti i giureconsulti paesani.
Dicembre entrante, i due primi consigli venivano convocati dai consoli
o dal podestà, e messe innanzi al loro tribunale due urne coi nomi
dei componenti essi consigli; e da ciascuna delle quattro tribù in
cui era partita la città, estratti a sorte dieci elettori, venivano
rinchiusi insieme, ed obbligati, entro ventiquattr’ore, a nominare,
colla maggioranza di ventisette voti, quei che dovessero entrare ne’
consigli. Ai consoli o al podestà spettava l’iniziativa degli affari,
che poi erano decisi dai consigli, dove per lo più quattro oratori soli
avevano la parola, gli altri limitavansi a votare.

È questo uno dei mille modi coi quali fu dai Comuni del medioevo
affrontato quel che oggi pure è intricato problema dei paesi
costituzionali, le elezioni. Nulla è men sincero che il voto emesso
dall’intera nazione radunata, dove esso va confuso collo schiamazzo
plebeo o la tresca astuta, dove non tutte le classi sono equamente
rappresentate, dove l’ignaro e l’intrigante valgono l’onesto
e illuminato, e la libertà ne va il più spesso alla peggio. Si
procurarono dunque varj ripari, per lo più ricorrendo alla sorte o a
complicatissime combinazioni, di cui Venezia e Lucca particolarmente
offrono bizzarri esempj.

In Venezia il doge ne’ primi sei secoli era scelto dal popolo; dopo
il 1173 da undici elettori; dopo il 1178 il maggior consiglio cerniva
quattro commissarj, ciascun de’ quali nominava dieci elettori,
cresciuti poi a quarantuno nel 1249. Così durò fino al 1268, quando,
per cansare il broglio, s’introdusse la più strana complicazione.
I membri d’esso consiglio metteansi a squittinio con palle di cera,
trenta delle quali chiudevano una cartolina iscritta _elector_: dei
nove cui toccavano le fortunate, due venivano esclusi, gli altri
designavano quaranta elettori, i quali col metodo stesso riduceansi
a dodici. Il primo di essi ne eleggeva tre, due gli altri, e tutti
venticinque doveano essere confermati da nove voti; poi ridotti a nove,
ciascuno doveva indicarne cinque, e tutti i quarantacinque ottenere
almeno sette voti. I primi otto tra questi ne _cappavano_ quattro
ciascheduno, e tre i tre ultimi; onde venivano quarantun elettori, che
messi ai voti, doveano riportare almen nove delle undici palle. Se un
elettore nel maggior consiglio non conseguisse l’assoluta maggioranza,
restava escluso, e gli undici dovevano surrogarne un altro. Così cinque
ballottazioni e cinque scrutinj producevano i quarantun elettori. Di
botto erano chiusi in una sala, finchè non avessero nominato il doge;
trattati splendidamente, liberi di chiedere qualunque capriccio, ma
quel che uno domandasse era dato a tutti: uno volle un rosario, e
se ne recarono quarantuno; un altro le favole d’Esopo, e fu fatica
il ritrovarne altrettanti esemplari. Gli elettori nominavano tre
presidenti priori; indi due segretarj che restassero chiusi con essi.
Allora per ordine d’età venivano chiamati innanzi ai priori, e ciascuno
di proprio pugno scriveva sopra una scheda il nome del proposto, che
dovea aver compiuti i trent’anni ed appartenere al maggior consiglio.
Un segretario, tratto a sorte uno di que’ viglietti, ne pubblicava il
nome, e ciascuno potea fare gli appunti che credesse. Passatili tutti
in rassegna, mandavasi ai voti, e sortiva doge quel che ne conseguisse
almeno venticinque. A questo modo fu eletto per la prima volta Lorenzo
Tiepolo[172].

A Lucca era condizione d’eleggibilità il censo[173]; e supremo
magistrato i nove anziani, tra cui il gonfaloniere; poi un consiglio di
trentasei, e il consiglio generale di settantadue. La signoria sedeva
due mesi, e chi era seduto avea divieto due anni; essa scompartivasi
coi trentasei gli onori e gli utili dello Stato. «Imborsano (dice il
Machiavelli), ogni due anni, tutti quelli signori e gonfalonieri, che
nelli due anni futuri debbono sedere; e per fare questo, ragunati che
sono i signori con il consiglio de’ trentasei in una stanza a questo
ordinata, mettono in un’altra stanza propinqua a quella i segretarj
dei partiti con un frate, ed un altro frate sta sull’uscio che entra ai
segretarj, quello a chi ei rende il partito, e a chi ei vuole che altri
lo rendano; dipoi ne va innanzi ai segretarj, e mette una ballotta nel
bossolo. Tornato che è il gonfaloniere a sedere, va uno dei signori di
più tempo, poi vanno tutti gli altri di mano in mano; dopo i signori
va tutto il consiglio, e ciascuno quando giunge al frate domanda chi
è stato nominato ed a chi egli debba rendere il partito, e non prima;
talchè non ha tempo a deliberarsi, se non quel tempo che pena a ire dal
frate ai segretarj. Renduto che ciascuno ha il partito, e’ si vôta il
bossolo, e s’egli ha tre quarti del favore, egli è scritto per uno dei
signori; se non l’ha, è lasciato ire fra i perduti. Ito che è costui,
il più vecchio dei signori va e nomina un altro nell’orecchio al
frate; dipoi ciascuno va a rendergli il partito, e così di mano in mano
ciascuno nomina uno, e il più delle volte torna loro fatta la signoria
in tre tornate di consiglio. E ad avere il pieno loro conviene che
gli abbiano centotto signori vinti, e dodici gonfalonieri: il che come
hanno, squittinano infra di loro gli assortitori, i quali assortiscano
che questi siano i tali mesi, e quelli i tali, e così assortiti, ogni
due mesi si pubblicano».

Tanto basti a chiarire quanto lontani dall’uniformità fossero quei
reggimenti. Nell’interno durava la diversità delle persone: e primi
erano i militi, derivanti dagli antichi feudatarj e da arimanni
e baroni; seguivano gli ecclesiastici; poi i leggisti, col nome
di _judices, advocati, procuratores_; indi i _paratici_, cioè le
corporazioni d’artieri; ultimi i popolani[174]. Allato della libertà
comunale sussistevano privilegi feudali, ecclesiastici, regj, consorzj
di famiglie e d’arti; servitù di possessi e di persone; libertà
romana, clericale, barbarica. In alcuni paesi, massime nel Piemonte,
molti Comuni rimanevano sotto la supremazia immediata dell’imperatore
o de’ suoi vicarj, laonde non godeano l’intera sovranità, cioè il
diritto di pace, guerra, moneta, e la suprema giurisdizione, ma
del resto si governavano senza differenza dagli altri, giacchè le
franchigie comunali si credeano parte del diritto pubblico interno, e
l’amministrare distinguevasi dal regnare. La città d’Ivrea, dandosi nel
1313 ad Amedeo V conte di Savoja, stipulava che il podestà, i giudici
e gli altri uffiziali di giustizia conserverebbero il mero e misto
imperio, e si farebbero gli statuti come per l’addietro.

Rimanevano traccie del diritto personale alla germanica[175]; ma
prevaleva il diritto romano, nelle diverse città modificato da una
moltitudine di ordinanze municipali. Gl’imperatori seguitarono a
far leggi nella dieta nazionale, ma concernevano soltanto feudi,
vassalli, monasteri: mentre era nella natura de’ popoli germanici che
o la consuetudine o il consenso de’ migliori e maggiori della terra
producessero un gius privato.

Profittando della facoltà ottenuta nella pace di Costanza, tutte
le repubbliche tradussero le consuetudini in leggi compilando
statuti proprj; e fin borgate, fin monasteri vollero averne di
particolari[176]. Erano decreti relativi all’uffizio de’ magistrati o
all’amministrazione del pubblico; poi alla polizia, a pesi e misure,
alla salubrità, all’annona, ai traffici, a quanto insomma occorreva
ai bisogni ed ai costumi. Obbligavano soltanto gli accomunati, non i
feudatarj, non i corpi o le persone immediatamente dipendenti dal re.
Aggiravansi ora sopra l’applicazione della legge romana o longobarda,
ora sopra la consuetudine; e v’avea talvolta regolamenti distinti
per le due giurisprudenze, come a Pisa un _constitutum legis_ e un
_constitutum usus_.

Francesco da Legnano diceva a Matteo Visconti: — Voi giurerete reggere
il popolo nel nome del Signore da oggi innanzi fino a cinque anni
con buona fede, senza frode; e di custodire e salvare esso popolo e
gli statuti; e _dove questi taciano, starete alle leggi romane_». È
questo il cenno più antico del diritto comune, chiamato in supplimento
alla legge municipale[177]. Il diritto comune conteneva i principii
generali di giustizia, applicabili nell’interesse sì del pubblico
sì de’ privati; il municipale era legge di eccezione, riguardante
le qualità e i diritti particolari di ciascun Comune. Il primo era
spiegato per scienza, e solo l’imperatore avrebbe potuto aggiungervi
qualche costituzione: negli statuti venivano fatte aggiunte o deroghe
secondo l’opportunità dai magistrati municipali. Il primo conteneva la
ragione scritta, e progredita mediante gli studj legali e filosofici:
negli statuti si trova la storia contemporanea di cadaun Comune, e
l’espressione dei costumi e delle credenze.

Sopravviveano le consuetudini germaniche del mundio, del comporsi a
denaro, delle prove di Dio, del duello giudiziario, non però colla
spada ma con bastone e scudo in presenza del popolo e d’un console.
Pene sproporzionatamente feroci si applicavano, come era nello statuto
milanese lo strappar un occhio al ladro la prima volta, la seconda
troncargli le mani, alla terza la forca[178]. Dalle libertà germaniche
proveniva la legge in molti ripetuta di non arrestare alcun cittadino
se non per ordine de’ consoli; l’_habeas corpus_, di cui si compiaciono
così giustamente gl’Inglesi[179]. Qualche vestigio vi rimane ancora
delle antiche associazioni, dove tutti erano interessati alla sicurezza
de’ singoli, perchè del danno sofferto doveano compenso: così in una
convenzione del 1219 fra Bergamo e Brescia è statuito che se qualche
Bresciano, fra giorno, sia da’ masnadieri derubato sulla strada
reale che mette a Milano, il comune di Bergamo deva fra venti giorni
risarcirlo; altrettanto pei Bergamaschi[180]. Quel di Mantova rifaceva
i danni per manomessione di argini e campi, e così per incendj; del
forestiero rendeva garante l’ospite o l’albergatore, che doveva subito
notificarlo[181].

In generale tu vi scorgi una diffidenza continua verso i vicini e tra
gli stessi accomunati; poi sottentra la cura di mantenere distinte
le classi; e i beni e l’autorità ristretti in poche famiglie; una
fiscalità argutissima; le donne escluse dalle successioni, ricevendo
a saldo la dote. Da alcuno vedemmo abolite le servitù personali;
quel di Modena del 1221 cancellò perfino ogni possesso o dipendenza
feudale[182]; e le tante gelosissime diligenze attorno ai contratti,
ai fitti, alle enfiteusi, alle usure, danno a vedere la crescente
importanza della ricchezza mobile e della agricola, e come questa
si sminuzzasse affinchè un maggior numero ne ritraesse vantaggi
individuali. Ma di quel volere ingerirsi d’ogni atto gli appunteremo
noi, se fin oggi i governi non hanno imparato che la loro attribuzione
razionale si riduce alla legittima difesa dei diritti degli individui?

Ne conseguiva che non potesse uniformemente amministrarsi la giustizia:
e la parte peggiore d’esse Repubbliche era appunto questa, che è
quella di cui più immediatamente i cittadini risentono. V’avea giudici
del re, ve n’avea del municipio, del podestà, del feudatario, oltre
gli ecclesiastici. I rettori della Lega Lombarda, quando si univano
or qua or là per gl’interessi comuni, ricevevano anche l’appello da
sentenze di consoli, al modo che soleano un tempo i re d’Italia[183];
i quali pure non cessarono d’esercitare questa supremazia qualvolta qui
tenessero dieta.

La giurisdizione dei vescovi si restrinse ai loro feudi; e ampliandosi
il reggimento repubblicano, i consoli talvolta pretesero sentenziare
anche sopra persone ecclesiastiche, per quanto i concilj vi si
opponessero[184]. I feudatarj laici o cherici amministravano la
giustizia personalmente, o per via di gastaldi e nunzj, i quali
solevano affidarla a giudici scelti fra gli abitanti del luogo; e da
loro davasi appello al giudice feudale, il quale però nulla poteva
direttamente sopra i cittadini che abitassero nel fondo. Le cause
feudali erano riservate a un doppio tribunale de’ pari maggiori e
minori, ed alla regia curia.

In Firenze il podestà e il capitano di giustizia, sempre forestieri,
abitavano quello nel palazzo del Comune, questo nel palazzo del
popolo, entrando nell’annuo uffizio l’uno a maggio, l’altro a
gennajo, e ambidue conoscendo delle cause civili e delle criminali. Il
podestà conduceva sette giudici, tre cavalieri, diciotto notaj, nove
berrovieri, tutti non toscani; e quello colla sua famiglia riceveva
seimila lire, l’altro seimila cinquecento. Il podestà deputava uno
de’ suoi giudici ogni due sestieri della città per inquisire ne’ casi
criminali: nessuno poteva dar querela se non al giudice del proprio
sestiere: il reo seguiva il fôro dell’attore, i forestieri sceglievano
qual volessero. Nelle cause di poco momento si procedeva sull’istanza
dell’ingiuriato o di un suo parente; nelle gravi, di chicchefosse,
purchè sottoscritta; d’uffizio, nel caso che l’ingiuriato ricusasse di
farlo. L’accusatore giurava proseguire la causa, dandone malleveria
per cento soldi: il reo citavasi a spese dell’attore. Le esamine
si scriveano, convincevasi per testimonj, e al reo si assegnavano
dieci giorni a difendersi. Entro venticinque giorni il giudice doveva
esaminar la causa, e conferirla con altri giudici e col podestà; poi
fra cinque altri proferire la sentenza. Le cause civili in prima
istanza conoscevansi dai giudici de’ sestieri, cittadini dottori,
mutabili ogni sei mesi e pagati. L’appello recavasi al giudice annuo,
forestiero e dottore; se confermasse, la causa passava in giudicato;
se no, recavasi al podestà, con quattro giudici collaterali pronunciava
definitivamente. Del capitano del popolo erano competenza le violenze,
estorsioni, falsità a lui denunziate, le cause riguardanti estimo
e gabelle, e i delitti di cui il podestà non proferisse fra trenta
giorni. I cavalieri andavano in volta coi berrovieri, cercando i
violatori degli statuti; in molti casi non poteasi catturare alcuno se
non in loro presenza; o in difetto supplivano i notaj, cui uffizio era
coadjuvare i giudici. S’aggiunga la corte del vescovo, l’inquisitore
dell’eresia, il giudice sopra le gabelle, quello dell’appellazione, e
forse altri, chè ciascuno teneva ragione e corda da tormentare. Ciò
che è più strano, cittadini nelle proprie abitazioni esercitavano
il diritto punitivo, e i Bostichi «collavano gli uomini in casa
loro, in mercato nel mezzo della città, e di mezzodì li mettevano al
tormento»[185].

Tante giurisdizioni nel territorio d’una sola repubblica! Collegi di
giureconsulti trovansi fin nell’XI secolo[186]; crebbero nel XIII in
tutte le città, dove pure se ne formarono di notaj, che pigliaronsi
il diritto di nominare i proprj colleghi. I giudici milanesi giuravano
valersi del voto d’un giurisprudente, sentenziare in buona fede secondo
le leggi, non concedere al reo oltre otto giorni per rispondere,
proferire fra quattro mesi dopo la contestazione, e mettere in
iscritto la sentenza nelle cause che eccedessero i soldi quaranta
di terzuoli[187]. La semplicità e la speditezza mal redimevano dal
pericolo dell’ignoranza, della passione, dell’arbitrio; e troppo mal si
pensava a concordare la libertà di tutti colla sicurezza de’ singoli.
Al senatore di Siena un Cenni accusa per ladro Durdo di Naccino: quegli
trovando tutto il contrario, fa vestire Durdo di bianco, e andare
innanzi coll’ulivo in mano, e dietro a lui il Cenni vestito di nero; e
giunti al luogo del supplizio, questo è appiccato, l’altro dimesso. Un
Fiorentino avendo rotto il bando, fu condannato alle forche. Il podestà
Nicola Rosso, prima di mandarvelo, gli domandò se avesse moglie.
— L’ho, e bella; e se la tiene il tal cittadino». Era il cittadino
appunto che avea brigato per farlo eseguire, poi denunziatolo per la
rottura del bando; e il podestà fe togliere il capestro al condannato e
stringerlo a costui, per quanto reclamassero i parenti[188]. Sarà stata
giustizia, ma chi, se non un Turco, soffrirebbe modi così assoluti?

Uno dei Ricci di Firenze, sullo scorcio del secolo XIV, scrisse di
alcuni insigni personaggi della sua famiglia, tra’ quali molto lodato
messer Rosso di Ricciardo, che fu capitano de’ Fiorentini nel 1370
contro Bernabò Visconti. Essendo podestà a Perugia, ebbe deposizione
da un ladro che, ascososi in una cava per rubare, vide un cittadino
condurvi un suo nipote, e quivi ucciderlo e sepellirlo. Il Ricci
mandò a cercare nella cava, e trovate le ossa, fece recarsele in un
sacco. Ma poichè l’uccisore era di grand’animo e séguito in città,
lo chiamò a sè con amichevoli apparenze, poi mostrategli le ossa, lo
indusse a confessare il delitto. Subito in città si leva gran rumore,
gente armata viene in piazza; e il podestà li tiene a buone parole, ma
intanto fa impiccare il cittadino. Quella fermezza sgomenta i faziosi,
che tornano a disarmarsi; e quando scadde egli fu commendato e onorato.
Al ladro denunziatore avea promesso salva la vita, ma gli fece troncar
le mani.

In Norcia redimevasi ancora l’omicidio a denaro: e mentre vi sedeva
podestà esso Ricci, due cittadini uccisero un altro. Presi per ordine
di lui, quelli confessarono il delitto, ma d’aver pagato ducento lire
per ammenda. Ciò non ostante esso li condannò a morte: e andando i
signori del paese a lamentarsene, rispose che così gli era paruto il
giusto; ma se ad essi sembrassero morti immeritamente, ecco, pagava
loro l’ammenda. Così li chiariva come fosse iniqua tal legge, e «la
fe correggere che, chi uccidesse alcuno, lo dovesse pacificare colla
propria vita e non altrimenti»[189].

Rechiamo un esempio di giudizj regolari. Andrea vescovo di Luni e i
marchesi Malaspina e Guglielmo Francesco essendo in guerra, la città di
Lucca, che gli aveva presi in amicizia, spedì persuadendoli a pace. Le
due parti subito vennero a Lucca, e in Sant’Alessandro si congregarono
da _sessanta consoli_ e molte altre savie persone, e chiesero che
le parti li costituissero arbitri della contesa; e quelle promisero
stare al lodo, sotto pena di cento libbre d’oro fino. Qui Guglielmo
d’Apulia, avvocato dei Malaspina, narrò come, essendo questi andati
coi loro militi al Pozzo nel Monte Caprone per edificarvi un castello,
l’esercito del vescovo si fè loro incontro per cacciarneli, con grave
guasto d’uomini e di cavalli: i marchesi, valorosamente resistendo,
ascesero il poggio, e cominciarono la fabbrica. Chiedeva dunque al
consolato che il vescovo dovesse rifare i danni che recò coll’esercito,
senz’avere tampoco premoniti i marchesi, come a vescovo conviene.

Il vescovo rispose che al marchese Guglielmo, il quale gli aveva
giurato libertà, esso avea fatto sentire che il fabbricar quel castello
gli sarebbe rincresciuto quanto il cavargli il fegato, perchè ne
rimarrebbe diminuito e quasi annichilato il vescovado: al Malaspina
non fe motto perchè gli era nemico. Maginardo di Pontremoli arringò
pel vescovo; non dover questi verun compenso, attesochè quel castello
fabbricavano a ruina del vescovado, e sopra terra in gran parte a
questo appartenente. Interrogato intorno a tale possesso dall’avvocato
avversario, Maginardo rispose che il vescovo Filippo comprò la parte
che spettava al marchese Folco, parte ebbe in legato da Malnevote,
parte in dono dal marchese Pelavicino[190].

Oppose Guglielmo che del lascito di Malnevote non era a tener conto,
perchè lo fece da disennato e in odio del fratello: il Pelavicino poi
e il Folco non poteano disporre di esso monte, perchè il monte e i
coloni suoi erano stati divisi in modo, che una metà toccò in comune al
proavo del Pelavicino e a quello del marchese Guglielmo; l’altra metà
al proavo di Malaspina e all’avo di Atone marchese, nella qual parte
cadeva il poggio disputato; che, fatta la divisione, rimase al proavo
di Malaspina.

Bisognando recar le prove di lutto ciò, fu chiesta una proroga, spirata
la quale, produssero gli istromenti e i testimonj, nessun de’ quali era
decisivo. E poichè i consoli erano arbitri non solo secondo le leggi e
il diritto, ma anche come meglio volessero, proferirono che metà d’esso
poggio spettava alla chiesa di Santa Maria, vietando ai marchesi di
fabbricarvi il castello od altro; dovendo i vescovi esser più benigni
ai laici, che non questi a quelli, il vescovo compensi dei danni fatti
ai marchesi con mille soldi lucchesi; i marchesi prometteranno nè essi
nè i loro eredi più nulla pretendere di quella metà del poggio; se
no, paghino cento libbre d’oro; e così pure il vescovo; gli uomini dei
marchesi abbandonino quella metà, e sia distrutto ogni cominciamento
del castello; in presenza loro si diano la parola e il bacio di pace.

Gregorio legisperito fu rogato di quest’atto al 15 avanti le calende
di novembre 1124, e vi si sottoscrissero le parti e i consoli: la
sentenza fu confermata e sottoscritta da Leone, giudice costituito
dall’imperatore Enrico, ed eletto arbitro in questa causa[191].

Qui parlammo dei Comuni sovrani; ma questi s’erano sovraposti a ville
e borgate, cui lasciavano la giurisdizione solo in limiti ristretti;
ed anche città, nelle quali esercitavano superiorità, e ne impedivano
il libero governo, senza però riformare il Comune per assimilarlo a
sè. Como mandava il podestà a Lugano, Mendrisio, Bellagio, Menaggio,
Teglio, alle Tre Pievi del Lago, ai terzieri della Valtellina, a
Chiavenna, Poschiavo, Sondrio, Ponte, Porlezza, Bormio, i cui abitanti
doveano tre volte l’anno condursi a Tresivio per ricevere giustizia dal
podestà di Como, e recarvi le appellazioni. Pisa inviava il capitano
a Piombino, che amministrasse la giustizia anche a Populonia, Porto
Baratti e all’isola d’Elba.

I Fiorentini nel 1181 sottoposero il Comune d’Empoli, appartenuto
dapprima ai conti Alberti, e l’obbligarono a giurare sui vangeli di
custodire e ajutare ogni persona di Firenze e de’ suoi borghi: se
alcuno del loro Comune danneggi qualche Fiorentino, l’obbligheranno a
rifare i danni tra quindici giorni: chiesti dal magistrato di Firenze,
andranno a oste e a cavalcata e guerre e paci, e faranno come quello
vorrà, purchè non sia contro il conte Guido. Al san Giovanni d’ogni
anno davano ai consoli di Firenze cinquanta libbre di buoni denari, e
alla chiesa maggiore un cero[192].

I Perugini si erano sottomessi non solo i Catani, ma le città vicine,
che tutte doveano mandare il pallio nella solennità di sant’Ercolano;
Spoleto doveva aggiungervi un cavallo covertato di scarlatto; così
Sarteano, oltre cento fiorini d’oro in una coppa d’argento; le
città di Castello e di Gubbio lasciavano che Perugia prendesse parte
all’elezione dei consoli; Montepulciano ne riceveva il podestà, che
per sei mesi doveva esser de’ nobili, per sei de’ popolani, con piena
giurisdizione criminale e civile, e la custodia delle chiavi delle
porte e de’ fortilizj; e nel giorno di sant’Ercolano spedire il pallio
che valesse almeno venticinque fiorini d’oro, da presentarsi a piè
della scalea di San Lorenzo. Assisi scosse l’ubbidienza; ma costretta
calare a patti, i Perugini v’entrarono il 1322, uccisero più di cento
ribelli, e ridussero quel paese a contado, diroccandone le mura.

Padova si arrogò di eleggere il podestà di Vicenza. A quest’uopo
raccolto il maggior consiglio, estraevansi da un’urna quaranta
polizze, e quelli cui la polizza toccasse divenivano elettori. Questi
quaranta si chiudeano nella chiesa del palazzo, accendendo una dopo
l’altra due candelette da due denari; e prima che fossero consumate,
essi doveano eleggere, fuor di loro, tre cittadini: fra i quali poi
la sorte designava il podestà. Se non fosse cavaliere, veniva fatto;
avea tremila lire di stipendio, dovea dar mille marche d’argento per
malleveria al Comune, e la sua corte era tutta di Padovani.

Casale sul Po, fabbricato, dicono, da re Liutprando appo una chiesa
di Sant’Evasio, fu città libera, ma debole, sicchè presto venne a
soggezione de’ Vercellesi. I quali nel 1170 impongono agli uomini di
esso che di buona fede salvino e custodiscano le persone e cose dei
Vercellesi; di là alla festa di san Michele abbiano alzate e finite
cento braccia delle mura di Vercelli, dove i consoli consegneranno
loro i rottami d’altra cerchia: se i Vercellesi assumano guerra, essi
pure l’abbiano di buona fede: ogni decennio i Casalaschi dai quindici
anni fino ai sessanta prestino il giuramento ai consoli di Vercelli:
se questi domandino il passaggio del Po per tragittare l’esercito o
una cavalcata, non devono negarlo[193]. Lo stesso Comune agli abitanti
di Trino concedeva di cacciare, pescare, pascolare nel loro distretto;
non daranno alloggi; per cinque anni li provvederà di fieno, paglia e
legno, purchè osservino i bandi di Vercelli; in tempo di guerra non
riscoterà fitto delle terre; non saran tenuti a venire al podestà o
ai consoli vercellesi per contratti fatti da qui indietro, salvo che
per omicidj o per appellazioni; possano far legna nel bosco pagando un
fitto[194].

Il Ghirardacci reca la formola con cui quelli di Monteveglio si
sottomisero al Comune di Bologna: — Noi uomini di Monteveglio diamo il
castello nostro al popolo di Bologna, con tutti i cavalieri e i fanti,
per far guerra contro tutti i nemici suoi che sono o saranno, come più
piacerà al pretore o a’ consoli; e con giuramento affermiamo di salvare
i Bolognesi e le fortune loro, promettendo mandarvi l’esercito a nostre
spese qualunque volta ne saremo richiesti, insino al fiume Secchia e
dalle alpi alle paludi; e promettiamo pagare il tributo per quei che
abitano dalla parte del fiume Samoggia. E tutto questo osserveremo
contro chicchessia, eccettuato l’imperatore o duca o altro che tenga
o terrà il patrimonio della contessa Matilde a nome dell’imperatore.
Domandiamo però che i consoli bolognesi insieme col consiglio giurino
conservare Monteveglio e i suoi abitatori e le facoltà loro, e che
non ci abbiano a togliere il castello; e se in alcun tempo i Bolognesi
facessero guerra all’imperatore, ci difendano colle nostre fortune, e
ottenendo la pace, la impetrino anche per noi».

Altre volte i Comuni fondavano ville e borghi con diritti e riserve
speciali.

I consoli e gli uomini di Vercelli nel 1197 stabiliscono che il
luogo di Villanova rimanga libero e assoluto in perpetuo, ad onore e
comodità del Comune vercellese, talchè nessuno presuma dagli abitanti
estorcere fodro o bando o curadia o correggio o capponi o focaccie
o spalle; nè pretenda sulla pesca, su alloggi, su giurisdizione
qualunque. Essi abitanti coi loro eredi sieno liberi e immuni; salvo
che, quei che n’hanno diritto, possano costruire molini, e dare terre
da coltivare sia a terzo, o a fitto, o con qualsiasi altro patto.
Essi abitanti restino liberi possessori dei sedimi a loro assegnati,
potendo venderli, donarli, mutarli, distrarli. Nessuna forza vi si
possa introdurre, se non dal Comune vercellese. Nessun de’ signori deva
abitare in esso borgo, nè avervi diritto o giurisdizione.

Nel 1217 Vercelli stessa fondava Borgofranco, con fossati, quattro
porte, quattro battifredi, chiesa di legno e graticci, coperta di
tegoli, agli abitanti assegnando un sedime di casa ciascuno, sul
quale si conduceano tre carri di legname d’opera a spese del Comune,
e mattoni e tegoli quanti occorrono. Abbiano la strada da Casale e da
Pontestura, mercato, pascolo verso Vercelli. Gli abitanti non devano
render ragione ad uomini che non siano della giurisdizione vercellese,
de’ contratti o danni fatti anteriormente, se non sul luogo stesso e
sotto i loro proprj consoli. Avranno venti mansi del bosco di Lucedio
a venti soldi il manso di fitto. Siano loro concesse per quattro anni
tutte le spese del Comune: dopo cinque anni pagheranno il fodro, come
i cittadini vercellesi: e come questi pagheranno la legna del bosco di
Lucedio. Se alcuno muore senza erede, possa la sua parte vendersi ad
altri fuor della giurisdizione di Vercelli.

Ivrea nel 1250 fondava Castelfranco, invitando ed anche costringendo
andarvi ad abitare gli uomini di Bolengo, Pessano, Anipesso, e farvi
guaite, scaraguaite, e ogni arredo di castello: a ciascuno si daranno
abitazioni in proporzione di quelle che lasciano. Saranno considerati
come abitanti d’una porta di Ivrea: liberi e franchi, giacchè
inestimabil dono è la libertà, nè ben si venderebbe per tutto l’oro del
mondo. Siano dunque immuni dal fodro, dal banno, dalla giurisdizione,
dall’esercito, dalla cavalcata, dalla successione; abbiano il mero e
misto imperio; si farà uno statuto, che le podestà di Ivrea giureranno
d’osservare[195].

1 Comuni erano una specie d’associazione contro gli abusi e le
prepotenze: sicchè quando la forza pubblica non sapesse o volesse
provvedervi, formavano associazioni particolari, solito rifugio delle
libertà, perchè coll’attenzione e anche colla forza garantissero i
diritti, e che venivano a formare uno Stato nello Stato. E come già
v’aveva alberghi di nobili, cioè aggregazioni di famiglie derivanti
da ceppo comune, o unite per accordo, così il popolo pensò fare
altrettanto col restringersi in leghe o in maestranze, onde col numero
equilibrare la potenza o l’accortezza maggiore.

Nel 1198 il popolo di Milano, scontento dei nobili, istituì la credenza
di Sant’Ambrogio, detta anche de’ Paratici, cioè degli artigiani,
affidando la propria tutela ad un tribuno, e assumendo per divisa
una balzana bianca e nera; i mercanti e le arti liberali stabilirono
la Motta, che inclinava al governo d’un solo; i nobili rinserraronsi
in quella de’ Gagliardi; i catanei e valvassori, che teneano fondo
dai nobili, ne formarono una quarta sotto l’arcivescovo, pretendendo
recuperare a questo il dominio temporale della città: ciascuna avea
consoli proprj, pubblicavano editti e decreti, ed esercitavano atti di
giurisdizione sovrana.

Siffatte erano in Bologna la lega della Giustizia; in Vercelli le
società di Sant’Eusebio e Santo Stefano; in Asti quelle di Castello
e dei Solari. A Firenze verso il 1260 i pivieri di campagna eransi
raccolti in quarantatre leghe, ciascuna delle quali ricevea dalla
Signoria ogni semestre un capitano _cittadino e popolano della città
di Firenze e veramente guelfo;_ prometteano non ricettare i banditi
l’una dell’altra; nessuno potea ricusare gli uffizj affidatigli dalla
lega[196]. Siena era divisa per _terzi_, e ciascuno di questi in circa
venti _contrade_, ognuna delle quali eleggeva un capitano e un alfiere,
preseduti dal gonfaloniere del terzo. A Genova fin dal 1130 fra sette
poi otto _compagne_ vedemmo divisi tutti i cittadini: e ognuno ajutava
i proprj membri contro ingiustizia e violenza qualsifosse, fin alla
morte degli avversarj; e da ciascuna si traeva un’egual contribuzione
di cavalli, fanti e denaro[197].

Talvolta tre o quattro persone con atto pubblico si costituivano in
fratellanza, stipulando comunione di beni e reciprocamente difenderli
e succedersi. Talaltra alquante famiglie formavano una consorteria,
pigliando un nome comune, fabbricando una torre per difesa e ricovero
di tutti, come i Pugliesi e i Maladerra di Sanminiato, che presero il
nomignolo di Paraleoni[198]. Forse teneva dell’indole stessa quella
delle tredici famiglie di Borgo Sansepolcro, che insieme aveano
fabbricato la torre di piazza. In Lucca già nel 1203 esisteva la
società di Concordia de’ pedoni (probabilmente detti in opposizione
ai cavalieri o nobili) con priori e capitani e giuramento d’ajutarsi
a vicenda con armi e senza, rifarsi reciprocamente dei danni; e guaj a
chi offendesse alcun di loro: nessuno poteva essere accusato ad altro
giudice prima d’informarne i priori[199].

Non di rado i Comuni affidavano il governo, o parte di esso, o un
affare, od un’amministrazione, o l’eseguimento d’una condanna a
qualcuna di siffatte compagnie; e dove l’una esorbitasse, se ne
innalzava una contraria.

In Chieri erano le società de’ Militi e di San Giorgio; e della seconda
abbiamo gli statuti, preziosi a qui ricordarsi[200]. Vi si entrava
per successione o per nomina: chi ne uscisse per passare in altra,
era passibile di cinquanta lire e dell’infamia. La società pagava le
imposte di ciascuno; e solo ai membri di essa poteano vendersi le case
e le terre. Come il Comune, quella città era ordinata sotto quattro
rettori cittadini o un solo forestiero, che duravano quattro mesi,
con notaj e massari per le spese ed entrate. Eravi un minor consiglio
ed uno maggiore, il quale eleggeva i rettori. Non poteansi proporre
per gli uffizj del Comune se non membri della società; non arringare
contro il partito preso da questa; e poteva obbligarsi ogni membro a
dir nel consiglio pubblico il suo parere; che se per ciò incadesse in
una multa, era pagata dalla compagnia. Ai rettori di questa incombeva
di difendere i membri, e mantenerli illesi, dovess’anche urtare contro
le deliberazioni del Comune. Alcun di essi era insidiato? lo facevano
custodire: ferito o percosso? domandavano riparazione e compenso:
non l’ottenevano? toccavasi a stormo, e tutti tutti gli accomunati
erano tenuti prender le armi, e correre a mettere a ferro e fuoco i
beni dell’offensore; e così gli anni successivi, in sino a che non
si fossero accordati. A chi rifiutasse obbedire alla chiamata, o non
soccorresse al compagno avvolto in contese, multa di cinquanta lire.
Niuno praticasse con chi aveva offeso uno della compagnia.

Non è questa una repubblica costituita nella repubblica? e gl’interessi
de’ consorti poteano essere in collisione con quelli del Comune, e la
loro unione facea che fossero pronti a sorreggere una parte o l’altra
nelle insurrezioni, che così invelenivano di ciò ch’era preparato
per loro rimedio. A Siena nel 1371 i lavoranti di lana garriscono coi
loro maestri, pretendendo essere tassati secondo le leggi del Comune,
non secondo quelle dell’arte; e levano rumore, minacciando sangue:
ma la forza pubblica prevale, e presine tre, li mette alla corda; i
compagni per liberarli s’avventano alle armi, la città prende partito
per essi; la querela diventa politica, gli ordini pubblici ne restano
mutati, e gli artigiani dominarono in Siena, fin quando nel 1384 i
nobili, unitisi al popolo minuto, li spodestarono, e fin a quattromila
ne espulsero: onde la città perdette le arti, e se ne bonificarono
l’Anconitano, il Patrimonio, il Regno e Pisa[201].

Le taglie che già si solevano pagare ai re o ai conti, furono forse
conservate, pagandole al Comune: ma di esse e del sistema di esazione
non si raccoglie soddisfacente concetto; e il variare di qualità
e quantità secondo i tempi, a fatica si seguirebbe in una storia
municipale, non che in questa generale. La rendita maggiore proveniva
da gabelle e dazj che, secondo la scarsa economia d’allora, molto
gravavano sulle merci introdotte ed esportate. Da principio quelle che
entrassero nelle città o sul distretto pagavano per teloneo un tanto
al carro o alla bestia: dipoi più equamente si prefinirono tariffe
sul valore. La prima milanese è del 1216, e impone quattro denari
per lira del prezzo delle mercanzie, cioè un mezzo per cento: poi
nel 1396 fu alzata al dodici per lira, cioè cinque per cento, senza
distinzione[202]. Fruttavano pure all’erario le multe de’ condannati e
le confische. Poi il genio fiscale altre imposizioni introdusse, come
quella del sale[203], dei forni, del bollo alle misure, del vino al
minuto, delle acque di pubblica ragione.

In maggiori strettezze ricorrevasi a prestiti, dando in pegno qualche
preziosità, come i Milanesi diedero più volte il tesoro di Monza.
Quel Comune, per combattere Federico II, supplì alla carezza del
denaro con carta monetata, prefiggendo potessero con essa scontarsi
le pene pecuniarie; il creditore privato non fosse tenuto riceverla
in pagamento, ma il debitore non restasse esposto al sequestro se in
cedole avesse tanto da spegnere il suo dovere. Per togliere di giro
questa carta monetata si pensò formare il catasto de’ beni, neppure
eccettuati gli ecclesiastici, misurati da geometri, e prezzati
dall’uffizio degli inventarj. Con tale provvedimento il debito
fluttuante restò rimborsato nel 1248; ma per fare il Naviglio grande,
poi per uno o per altro titolo la tassa venne prolungata[204].

I Milanesi lagnavansi che i nobili, abitando in campagna, si
sottraessero ai carichi dello Stato; nella concordia del 1225 questi
soli, e non la plebe, si volle soggetti alle taglie. A Firenze, il
1362, non trovandosi chi prestasse al cinque per cento, ser Piero di
Grifo, uomo molto saputo in tali materie, suggerì che, a chi prestasse
cento fiorini, gliene fosse scritto trecento; onde quel monte fu detto
_dell’uno tre_. Poi, per altra guerra, a chi prestava cento si scrisse
ducento, e chiamossi il monte _dell’uno due_. Nel 1380 fu ridotto
tutto al cinque per cento, e il capitale nominale al reale; dal che
nacque grandissima confusione a motivo di quelli che aveano venduto e
comprato.

Il catasto sovra dichiarazione giurata del possessore e di testimonj
si eresse a Genova nel 1214, a Bologna il 1235, a Parma il 1302. In
Firenze al 1336, secondo Giovan Villani, i tributi erano, la gabella
della mercanzia, del sale, de’ contratti, il vin minuto, le bestie,
la macina, e _l’estimo del contado_, fruttanti in tutto trecentomila
fiorini. Pare da ciò che solo il contado fosse colà sottoposto a
taglia, forse per conguagliare le gravezze particolari ai cittadini:
e in fatto l’estimo della città non potè farsi stabilmente che per
opera di Giovanni Medici nel 1427, obbligando a descrivervi tutti i
beni mobili od immobili che ciascuna famiglia possedesse dentro o fuori
del dominio fiorentino, compresevi le somme di denaro, i crediti, i
traffichi, le mercanzie che avevano, _gli schiavi e le schiave_, i
bovi, i cavalli, le gregge d’altri animali, regolando al sette e mezzo
per cento, sicchè ogni sette fiorini di rendita se ne poneva cento di
stima. Sottraevansi le spese e i carichi, poi dell’avanzo si riscoteva
la decima. Chi non pagasse metteasi a specchio, cioè si registrava in
un libro, e rimaneva escluso dalle magistrature.

Chiese, monasteri, ecclesiastici andavano immuni, coi loro contadini e
livellari, e fin coi beni di nuovo acquisto, per quanto le Repubbliche
tentassero aggravezzare almeno questi; e a malincuore i preti
s’inducevano a pagare pei beni patrimoniali, non però in mano di laico,
ma del vescovo, cui per tale occorrente comunicavano il registro dei
loro beni[205].

Le imposte moderate, tali cioè che il gravato creda poterle sostenere
col crescere di operosità, servono di stimolo; scoraggiano allorchè
costringono a mutare le abitudini; giudicate importabili, svogliano
dagli sforzi, e uccidono l’industria. I Comuni nostri mostravansi al
fatto persuasi che ogni spesa fatta dal Governo al di là di quel che
occorre a conservare e proteggere l’ordine sociale, è un dissipamento
e un’ingiustizia oppressiva: ma per questo vorremo noi misurare la
felicità d’un paese dai centesimi dell’estimo?[206].

Il valutare le rendite è difficilissimo, prima perchè di lor natura
sono variabili, poi perchè la scarsezza del denaro faceva se ne
esigesse gran parte in derrate; oltrechè le forme della contabilità
erano troppo diverse dalle odierne.

Variissimi erano i modi dell’esazione, i tesorieri, i deputati alle
grasce e all’annona, eletti parte dal pubblico consiglio, parte dal
podestà, parte a sorte, e da’ feudatarj nelle proprie giurisdizioni,
ma sempre sottoposti al sindacato. Spesso la riscossione affidavasi
a qualche monaco, od a corpi religiosi, come più disinteressati; e
per renderla più sicura ordinavasi perfino a chi non l’avesse ancor
pagata non venisse resa giustizia[207]; del quale ripiego si valeano
principalmente per tassare anche i cherici. Nel contado a ciascuna
pieve si assegnava una quota da ripartire fra le ville ed esigere:
al qual uopo v’avea consigli o adunanze; dove sussistevano ancora
i visconti vescovili, questi presedevano a tal bisogna insieme coi
consoli di campagna.

Le case costituivano quasi la garanzia del cittadino in faccia
al Comune. Pertanto il venderle equivaleva a perdere la qualità
d’accomunato; per ciò stesso di chi fosse espulso veniva demolita
l’abitazione, e al forestiere non si permetteva di possederne; e i
nobili di campagna, quando fossero accettati in città, per prima cosa
vi fabbricavano un palazzo. Ad Ivrea si considerava cittadino chi vi
abitasse, possedesse pel valore di dieci lire, fosse scritto nel libro
dell’imposta del Comune[208].

Zecche ebbero già i Longobardi a Pavia, a Milano, Verona, nel Friuli,
a Lucca, e forse a Spoleto e Benevento; e possiam credere continuasse
così sotto ai Franchi e agli imperatori tedeschi: ma presto conti
e marchesi domandarono o pretesero moneta propria. Per privilegio
dell’imperatore Lotario I a Manasse, gli arcivescovi soli poteano
coniarne a Milano; diritto che conservarono finchè la repubblica il
trasse a sè. Altrettanto sarà addivenuto nell’altre città, e ci restano
monete di più di cento zecche nostrali: anche alcune famiglie n’aveano
il diritto, come in Piemonte i discendenti di Aleramo, marchesi di
Monferrato, di Saluzzo, di Ceva, di Busca, di Savona, del Carretto; e
alcuni feudatarj dell’Impero, quali i conti di Desana, di Crescentino,
di Cocconato, ecc. Per lo più quelle monete aveano corso soltanto nel
paese.

Tentò il Barbarossa ritrarre a sè questa regalia, e fece battere i
soldi imperiali nei villaggi dove avea distribuito i cittadini della
distrutta Milano; ma poi la dovette consentire alle città federate,
le quali ben presto all’effigie dell’imperatore surrogarono i santi
patroni[209]. Cadute le repubbliche ai tiranni, Azzone Visconti a
Milano diede il primo esempio di stampare del proprio nome le monete:
Genova ne battea prima del 1139, quando ne chiese e ottenne privilegio
da Corrado II di Germania. A imitazione del genoino, i Fiorentini
nel 1252 batterono il ducato, che da una parte recava il Battista,
dall’altra il giglio, donde il nome di fiorini che si propagò in tutta
Europa, con oro di ventiquattro carati, e il peso d’un ottavo d’oncia,
o un sessantaquattresimo di marco, e divideasi in venti soldi[210].
Subito gl’imitarono Francesi, Ungheresi ed altri popoli, e fra noi i re
di Napoli, i conti di Savoja, i marchesi di Monferrato, i Veneziani;
e molto accreditato fu in commercio lo zecchino veneto, battuto
primamente nel 1284, sul quale si conservarono sempre la rozza impronta
primitiva del doge che riceve lo stendardo da san Marco, e la barbara
e devota iscrizione _Sit tibi, Christe, datus quem tu regis iste
ducatus._

Dacchè la lira cessò d’equivalere veramente al peso d’una libbra d’oro
o d’argento, variò senza limite la proporzione, solo sussistendo la
divisione in venti soldi, e del soldo in dodici denari. Non entreremo
nel pecoreccio degli avvicendati valori delle monete e del conguaglio
fra l’oro e l’argento; e basti dire che quest’ultimo era principalmente
adoperato nel commercio di Levante e che in generale vuolsi fare stima
che la scoperta dell’America ne ridusse il valore a un sesto, e a un
terzo quel dell’oro.

Monete di rame non si conoscono de’ tempi barbari, onde o mancavano al
giornaliero commercio, o si dovea coniarne di argento troppo sottili, o
peggiorare la lega.

È argomento dell’opulenza italiana che Venezia, all’entrare del secolo
xv, battesse l’anno un milione di zecchini; e Firenze quattrocentomila
fiorini in oro, e più di ducentomila libbre d’argento; e dal 1365 al
1415 vi si erano coniati undici milioni e mezzo di zecchini d’oro. Se
vogliansi lodare come manifatture e come lusinga alla nazionale vanità
che tanto lega i cittadini, ognun però vede quanta confusione dovesse
derivare da tanta varietà. Il disordine introduceva il solito morbo
de’ cambisti, che soli tenendo il filo di quel labirinto, vantaggiavano
alla grossa.

La scienza amministrativa e finanziera nacque in Italia, o qui prima si
pensò a ridurre in un quadro tutte le entrate e le uscite, formandone
il bilancio, come si chiamava con nome espressivo[211].

Pisani, Genovesi, Amalfitani, ma principalmente i Veneziani, estesi
in tanto commercio, sentirono il bisogno di conoscere le condizioni
proprie e dei popoli con cui erano in relazione di traffici e di
politica. Fin dal xii secolo Venezia ordinò ne’ suoi archivj i pubblici
atti, fe scrivere la storia civile, e stabilì le forme secondo cui
gli agenti diplomatici dovessero raccogliere e presentare al senato
i ragguagli dei paesi ov’erano spediti[212]. Quindi nessun governo
fu altrettanto istruito; e que’ ragguagli su’ principi, sulle forze,
sulla potenza de’ varj Stati, allora anticipavano l’esperienza, ora
sono miniera di statistiche cognizioni. Anche nell’interno i governanti
doveano dare minuto ragguaglio delle provincie loro; poi nel 1338 vi
troviamo traccie di anagrafi. Nel 1330 Jacopo Tondi, uno della Signoria
di Siena, eseguì una visita uffiziale dello Stato sanese e ne compilò
una relazione, che è il primo saggio di quei prospetti statistici, dei
quali si fa vanto la nostra età[213]. Le altre repubbliche adopravano
a somiglianza, e potrebbero raccogliersi le statistiche dagli storici
e dagli archivj, dove pure giaciono gli atti verbali de’ consigli
d’allora, ricchissimi d’insegnamento.

Se fra tante disparità vogliamo cercare i fattori comuni, troviamo
dappertutto la sovranità del popolo, che ne’ casi più rilevanti la
esercitava direttamente, negli ordinarj la delegava a rappresentanti.
Erano questi divisi in un consiglio maggiore, specialmente incaricato
del potere legislativo; e in un minore, che assisteva il capo dello
Stato nell’esecutivo. I pubblici uffizj erano elettivi, di breve
durata, e sottoposti a sindacato. Ogni Comune aveva uno statuto, in
cui si comprendevano le leggi organiche della repubblica, i diritti e
le consuetudini di tutti e de’ singoli, le leggi criminali e i decreti
civili, mescolati di romano e di germanico; e dove gran parte aveano le
ordinanze censorie e suntuarie. Questi statuti obbligavano in quanto
ciascuno li giurava o all’atto di divenir cittadino, o nell’assumere
una magistratura; avanzo del diritto feudale, per cui la fede rimaneva
un fatto personale. Ciascun quartiere o consorzio o maestranza era
responsale della condotta dei consorti; e il reo sottoponevasi alle
loro speciali giudicature prima di trasmetterlo al tribunale del
Comune. Queste divisioni del Comune stesso in corpi moltiplicavano
occasioni di conflitto: lo perchè speciale studio degli statuti era il
conservare la pace pubblica.

L’età nuova comincia dunque colla stessa varietà di forme che
già trovammo nella prisca. Tante erano quante le città, le quali,
costituitesi ognuna indipendentemente dall’altra, aveano provveduto
come credevano al proprio meglio; di che infinite varietà, spesso
stravaganti, sempre inesperte.

Ma il fatto più appariscente è che esistevano municipi, non provincie,
non Stati. Nè qui soltanto, ma in tutta Europa presentavasi allora
questa moltiplicità di centri sopra angusto spazio, senza nesso comune;
e dove il ben generale terminava ai limiti del territorio, considerando
proprio vantaggio il danno del vicino. Quindi diversità di statuti,
di pesi, di misure, di dogane; quindi un incomodo succedersi di
pedaggi, mentre rimanevano degradate le strade, sia perchè non vi aveva
accordo a mantenerle, sia perchè ad ogni rompere di nimicizia venivano
guastate. E di nimicizia era seme la vicinanza stessa; e quando ogni
Comune costituiva uno Stato, sconnesso dal vicino, le investiture, i
privilegi, gli statuti si assimilavano a trattati di pace e di mutua
assicurazione.

Niuna podestà sovremineva; giacchè il re vigilava bensì perchè
fosse pagato il censo dovuto alla Camera, e dati i doni o i sussidj
convenuti; e perchè i giudici del feudo o del Comune non proferissero
sui casi riservati agli uffiziali regj, nè di persone o beni al
re solo sottoposti; ma non dovea nè potea mescolarsi dell’interna
amministrazione. Ne derivava come difetto generale la debolezza,
essendo il Governo diretto da troppi, e spesso dalla piazza, la
peggiore delle tirannie e delle miserie. I magistrati (solito effetto
del voto universale) non erano tanto solleciti del vero bene, quanto
dell’opinione degli elettori; e non tiranneggiavano, ma dove complisse
peccavano d’ingiustizia.

Mentre poi ciascuna repubblica studiava a formarsi una legislazione
particolare, nessuna seppe prepararsi statuti che garantissero la sua
libertà, frenassero i prepotenti, limitassero i depositarj del potere.
In sottigliezza di costituzioni mal s’intende il grosso del popolo,
mentre di ciascuno è bisogno la giustizia, dalla quale dipendono
persone e beni. Solleciti della sicurezza dei contratti, di ordinare
le successioni, reprimere i piccoli delitti, non provvidero ad assodare
una buona struttura pubblica con quel ch’è primo scopo della politica,
un Governo regolato insieme e libero. Adunque non previdenza per
l’avvenire, non freno all’ambizione de’ pochi o alle esuberanze della
moltitudine, paghi della libertà senza sfuggire l’anarchia, nessuno
pensò a combinarla colla sicurezza personale e pubblica, a secondare
lo svolgimento delle istituzioni. Le passioni, più impetuose quando
non temperate da costumi e da studj, rendevano frequenti i delitti; e
quello sminuzzamento di Stati agevolava il sottrarsi al castigo. Quindi
incerte idee sulla moralità, un delitto portando pena diversa a pochi
passi di distanza: quindi mancato quel ch’è efficacissimo carattere
della giustizia, la certezza della punizione, giacchè il delinquente
trovava vicinissimo un asilo su terra forestiera: quindi il Governo
costretto occuparsi quasi unicamente d’amministrare la giustizia
criminale, ed ai magistrati doveva affidarsi un potere illimitato, che
facilmente diveniva micidiale della libertà, o che portava per reazione
la vita privata a ribellarsi alla pubblica, l’individuo a nuocere al
cittadino, cercando l’affrancazione in quell’isolamento che era stato
carattere della feudalità.

Così delle singole repubbliche: tutte insieme poi non seppero stabilire
una buona federazione, che non solo le avrebbe salvate dai nemici,
ma poteva offrire un modello alla restante Europa. La Lega Lombarda,
esemplarmente gloriosa ne’ primi effetti, non conobbe altrettanto la
civile prudenza; non seppe quel che spesso noi pure dimentichiamo, che
non v’è autorità senza unità, e senz’autorità non v’è pace e libertà: e
il formare una salda confederazione che avesse centro a Milano, patria
dappertutto, e feste ed esercito comune, e tesoro e patti e assemblee
determinate; il vedere che il torto fatto ad una era fatto a tutte,
minaccia di tutte la morte di una; il rassegnarsi a un male immediato
per reprimere un abuso che causerebbe mali remoti, era un troppo
aspettarsi da gente abbagliata dal trionfo, e nuova negli accorgimenti
politici.

D’unità nazionale neppur nacque il pensiero, tant’era cosa insolita;
come a Napoleone non venne l’idea di valersi de’ battelli a vapore
o dell’inescazione fulminante. Che le libertà parziali non valgono
senza l’indipendenza, chi allora lo capiva? Non ebbero parlamenti
savj come l’inglese, non rivoluzioni iniziatrici come la francese:
ma questi sarebbero riusciti tali senza la esperienza de’ nostri
Comuni? Il reggere ai mali che accompagnano la libertà è difficile,
lento il successo; talchè il grosso degli uomini cade per istanchezza
o precipita per impazienza. Troppo rari il Cielo suscita di quegli
eroi civili che vagliano ad erigere tutta la popolazione alla propria
altezza, e che tengano per condizione e per unico mezzo di riuscita
il libero concorso di quella. Le nazioni libere possono aspirare
alla vittoria, non al riposo; e i Comuni nostri, nel fervore della
lotta, nell’ebbrezza della vittoria e nella fiducia della rinnovata
fratellanza, si abbandonarono al buon volere dei collegati e al senno
dei rettori, che, qualvolta occorresse, doveano raccogliersi per
discutere dell’interesse universale; tutti gli spedienti furono attuali
e momentanei, senz’avvisare al tempo in cui sarebbe allontanato il
pericolo, sbollito l’ardore, sottentrate le brighe e le gelosie, ahi!
troppo pronte seguaci delle vittorie popolari.




CAPITOLO LXXXVI.

Ultimi Normanni in Sicilia. Enrico VI.


Abbiam veduto come il paese più meridionale d’Italia, cuna di
tante magnanime repubbliche prima della conquista romana, poi dopo
l’irruzione dei Barbari suddiviso tra molti principati longobardi e
molti Comuni greci, venisse concentrato dai Normanni in un dominio, che
d’allora gl’italiani chiamarono per antonomasia _il regno_ (1130). Re
di Sicilia, duca di Puglia, principe di Capua, Ruggero II assunse la
pomposa divisa _Appulus et Calaber, Siculus mihi servit et Afer_; anzi
Falcone Beneventano riferisce un documento, ov’egli s’intitola _Dei
gratia Siciliæ et Italiæ rex, Christianorum adjutor et clypeus_.

Colle genti che rapì sì nella spedizione di Grecia, sì in quella contro
Tripoli e l’isola delle Gerbe, ripopolò la sua isola. Come sapesse
a tempo chinarsi e resistere ai papi, narrammo; si mostrò sempre
riverente a san Brunone, che in Calabria avea fondato i Certosini; le
scienze amò e protesse; all’Edrisi, famoso geografo musulmano, diede
un feudo perchè dimorasse alla sua corte compilando le _Peregrinazioni
d’un curioso che vuol conoscere a fondo i diversi paesi del mondo_,
ove dispose in nuovo e bizzarro sistema le cognizioni geografiche
degli Arabi, ad illustrazione d’una sfera d’argento, pesante ottocento
marche, dov’erano incisi tutti i paesi conosciuti. Il palazzo di
Palermo sua capitale, colla magnifica cappella di san Pietro, avente
le pareti e il pavimento a musaici squisiti, e dove ancora si legge
l’iscrizione trilingue da lui apposta al primo oriuolo che ivi collocò;
la cattedrale di Cefalù e quella di Salerno, ricca delle spoglie
di Pesto; le chiese di San Nicolò a Messina e a Bari, il monastero
della Cava, sono monumenti della magnificenza di Ruggero. A Palermo,
oltre edifizj spiranti dovizia e splendidezza, aperse un vasto parco,
popolato di selvaggina, e ricreato d’acque condotte sotterra[214]:
dalla Grecia e dall’Africa trasferì la coltura dell’albero del pane,
del papiro[215], del pistacchio, della canna da zuccaro; e dalla
Morea i gelsi e i filugelli, e operaj di seta. Che però questa già vi
si lavorasse dagli Arabi, lo prova il famoso manto imperiale, fatto
per ordine di Ruggero, con iscrizione cufica del 528 dell’egira,
rispondente al 1133; e che poi portato in Germania da Enrico VI, ora
conservasi a Norimberga. Ma allora i telaj rompevano il silenzio della
reggia di Ruggero per preparare d’ogni genere tessuti, e broccati, e
fiorami, e arabeschi, con gemme interposte e colori variatissimi[216];
oltre che vi si convertiva in panni la lana francese.

Tornando d’Oriente, Pisani, Veneziani, Genovesi rinfrescavano a
Palermo: Spedalieri e Templari rizzarono conventi in Trapani, ordinaria
posata de’ Crociati[217]: i Veneziani aveano a Palermo una società
mercantile con magistrati proprj, cassieri e presidente; i Genovesi un
banco a Siracusa e casa forte a Messina: gli Amalfitani empivano una
strada di Napoli di loro botteghe, massime di stoffe di lana e seta, e
avevano un quartiere a Siracusa, un consorzio mercantile a Messina.

I Musulmani conservavano ancora alcune campagne, godendo eguaglianza
di leggi, con una tolleranza unica a quei tempi; quartiere proprio
nelle città con franchigie, magistrati e notaj, e libero culto; sin
feudi ottennero; e se alcuni come prigioni di guerra teneansi in
condizione servile, più di centomila distribuiti in tribù sotto i loro
sceicchi lavoravano liberamente il val di Màzara ed altri territorj.
Filippo, uno degli eunuchi di Ruggero, musulmano convertito, salì fino
grand’ammiraglio, e fu spedito ad espugnare Bona in Africa (1149). Ne
presero gelosia i baroni normanni, che l’accusarono di mangiar carne il
venerdì e in quaresima, andare con repugnanza nelle chiese, e di piatto
tornare alle moschee: e Ruggero l’abbandonò al loro rancore, sicchè,
legato alla coda d’un cavallo indomito, fu fatto a pezzi, e i pezzi
gettati al fuoco[218].

Pochi anni dappoi il musulmano Mohammed ebn-Giobair, che viaggiò in
Sicilia, scriveva: — Re Guglielmo, commendevole ne’ suoi portamenti, si
giova de’ Musulmani, e ha paggi eunuchi per intimi, fedeli all’islam
benchè nascostamente; ha gran confidenza ne’ Musulmani, e v’affida
anche gli affari più delicati; tiene una compagnia di Negri musulmani
sotto un comandante musulmano; i visiri e i ciambellani trae dai
molti paggi, i quali sono e impiegati del Governo e persone di Corte,
e sfoggiano lusso di vesti, agili cavalli, e tutti hanno corteggio e
seguito proprio. Il re a Messina ha un palazzo bianco come una colomba,
dove stanno occupati molti paggi e fanciulle; esso s’abbandona ai
piaceri della Corte a modo dei re musulmani, cui imita nel sistema
delle leggi, nell’andamento del Governo, nella distribuzione dei
sudditi, nella magnificenza. Molto deferisce ai medici e astrologi
suoi: dicono legga e scriva l’arabo, e un suo intimo ci assicurò
abbia adottato il motto _Lode a Dio, giusta è la sua lode_; come il
motto di suo padre era _Lode a Dio in riconoscenza de’ suoi benefizj_.
Le fanciulle e concubine del suo palazzo sono musulmane tutte; e un
cameriere di nome Yahia, impiegato nella manifattura de’ panni, dove
ricama a oro le vesti del re, ci assicurò che le cristiane Franche
dimoranti in palazzo erano state convertite dalle nostre senza che il
re lo sapesse, e molto s’industriavano in opere di carità.

«A Palermo i Musulmani conservano un avanzo di fede; tengono
pulitamente le moschee, fan la preghiera alla chiamata del muezzin,
dimorano in borgate distinte dai Cristiani, tengono e frequentano i
mercati. Proibita la pubblica professione di fede (_khotbah_), fanno
solo l’adunanza del venerdì, ma ne’ giorni del beiram pregano per
i principi abbassidi. Hanno un cadì, che giudica i loro processi:
una moschea principale ed altre innumerevoli, nella più parte delle
quali si dà lezione del Corano. Le donne cristiane nell’eleganza
del parlare e nel modo di velarsi e di portare i mantelli imitano le
musulmane. A Natale escono in vesti di seta color d’oro, avvolte in
mantelli eleganti, coperte di veli di colore, con stivaletti dorati,
e pompeggiano nelle chiese, cariche di collane, d’essenze, di belletto
come le musulmane.

«Non è guari, arrivò a Trapani il caid Abu’l-Kassem, capo de’
Musulmani in Sicilia, caduto in disgrazia del re per calunnie; e
sebbene sfuggisse la condanna, gli furono estorti trentamila denari
d’oro, senza rendergli alcuna delle case e terre avite. Dianzi riebbe
il favore del re, che lo pose in un servizio di governo, ed egli vi
si rassegnò, come lo schiavo di cui siansi presi la persona e gli
averi»[219].

E segue raccontando come qualunque Musulmano, per sottrarsi alla
collera de’ parenti, rifuggisse in una chiesa, era battezzato; che i
Musulmani offrivano le loro figlie ai pellegrini perchè le sposassero,
e queste lasciavano liete la famiglia per sottrarsi alla tentazione
dell’apostasia e per vivere in paese musulmano. Sono le consuete
esagerazioni de’ partiti soccombenti; ma ne trapela come i principi
normanni procurassero usufruttare la civiltà orientale; e lungamente
noi incontreremo ancora quegl’Infedeli nelle vicende della Sicilia.

Anche gli Ebrei, altrove perseguitati, ivi ebbero sicurezza,
e Beniamino di Tudela nel suo viaggio del 1172 ne contava
millecinquecento a Palermo, ducento a Messina.

Bizzarra mescolanza dovea presentare in quei tempi il paese; indigeni
abbattuti da lungo servaggio, cavalieri normanni in corazza e morione,
Musulmani con turbanti; santoni insieme e frati; corse del gerid e
tornei; Nordici ignoranti e corrotti Meridionali; fastosi Asiatici
e severi Scandinavi: vi si parlava greco, latino vulgare, arabo,
normando, e in ognuna di queste lingue si pubblicavano i bandi; i quali
doveano tanto quanto acconciarsi al codice Giustinianeo pei Greci, al
_Coutumier_ pei Normanni, al Corano pei Saracini, al codice longobardo
pei precedenti signori.

I Normanni, pochi e deboli, dovettero fiancheggiarsi di politica e
d’astuzie, formando un governo più abile che robusto, e sprovvisto di
quella vigorosa unità che è necessaria per tiranneggiare un popolo,
e convergerne gli sforzi ad unico intento, massime in paese come il
napoletano, così spezzato e vario di origini. Delle istituzioni de’
Longobardi e de’ Greci non cangiarono se non ciò ch’era richiesto
dall’introdurvisi della feudalità al modo dei Franchi. Magistrati e
conti longobardi, resisi ereditarj, aveano già formato la classe de’
baroni, che conservò la nobiltà anche dopo avere, per la conquista
normanna, perduto le giurisdizioni. I Normanni investiti di feudi li
sottinfeudavano a cavalieri, cioè vassalli nobili, e a gran dignitarj
ecclesiastici. Ma que’ primi Normanni, e gli altri continuamente
chiamati di Francia ad esercitare il lor valore, voleano sulle proprie
tenute regolarsi col diritto patrio: dal che vennero i feudj al
modo Franco, la cui principale differenza dai longobardi consisteva
nell’esservi ammesso alla successione soltanto il primogenito, mentre
in questi ciascun figlio ereditava.

Il sistema feudale fu comunicato anche ai paesi fin allora sottoposti
ai Greci, e Ruggero a tutti i cavalieri di Napoli infeudò cinque
moggia di terra con cinque coloni affissi a quella[220]; lo trapiantò
anche nella Sicilia, che mai non n’avea gustato, scomponendovi ogni
regolamento de’ Saracini. I coloni da liberi vennero dipendenti;
le praterie furono aggravate di pascere i cavalli del vincitore;
sottoposti a taglie i boschi e i servi della gleba; un’amministrazione
fiscale e investigatrice, surrogata alla larga e tollerante dei
Saracini, deteriorò l’agricoltura e il commercio.

Usati in patria a raccogliersi in adunanze legislative e giudiziali,
i Normanni non ne interruppero l’uso; e il nome di _parlamento_
trasportarono, come nella conquistata Inghilterra, così pure nel paese
di qua e di là dal Faro. Aperto sulle prime soltanto a Normanni, vi
si traforarono poi anche indigeni, fondendosi vinti e vincitori. Ma
al popolo non potea farsi luogo colà dove del suolo non avevano la
proprietà che abati e signori; sicchè non v’erano ammessi che i due
_bracci_ de’ baroni e degli ecclesiastici. Poi le città acquistarono
il diritto di riscattarsi dai baroni, e rendersi libere, cioè non
dipendenti che dalla regia autorità; ed allora all’ecclesiastico ed al
baronale fu aggiunto il braccio _demaniale_, cioè che rilevava solo dal
dominio del re. Quest’opera vedremo compiuta da Federico II.

Ruggero accentrò l’amministrazione nella Corte di Palermo, intorno a
sè disponendo sette grandi cariche, e sotto queste gli altri signori.
A capo di ciascun distretto stavano baroni e connestabili; di tutta
la nobiltà il gran connestabile; della marina il grand’ammiraglio: il
gran cancelliere serviva d’anello tra gli incaricati e il principe:
aggiungeansi il gran giustiziere, il gran cameriere, il gran
protonotaro, il gran siniscalco. L’archimandrita o abate generale,
eletto dai monaci, confermato dal re, aveva ispezione sulle chiese,
e specialmente le vacanti; pure i vescovi doveano a Roma ricevere la
consacrazione dal papa.

Gastaldi e sculdasci aveano ceduto i giudizj a balii, giustizieri,
castellani, i quali, col re a capo e con privilegi distinti, formavano
una gerarchia d’amministrazione, che fu la prima foggiata alla moderna,
non composta di vassalli feudalmente congiunti al signore, ma di
uffiziali che coordinatamente esercitavano la porzione di potere ad
essi affidata. Mentre dunque l’antica nobiltà restava in opposizione ai
conquistatori, una nuova nascea di gente ammessa agli impieghi, fosse
natìa o forestiera[221]: nel che pure il siciliano differiva dagli
altri diritti.

Alle leggi longobarde, che fin allora avevano forza di diritto comune,
con qualche mistura delle romane e delle consuetudini scandinave,
Ruggero sostituì le _Costituzioni_, promulgate nelle pubbliche
assemblee di baroni, uffiziali e vescovi, e che valeano in ambe le
parti del Regno. Desunse dal diritto romano la legge che dichiara
sacrilegio il mettere in disputa i fatti, i consigli, le deliberazioni
del re. Morte comminò a chi tosa o áltera la moneta; a chi rapisce una
dal monastero, sebbene non ancora velata e a titolo di sposarla; al
magistrato che malversa il pubblico denaro, o al giudice che si lasciò
corrompere; a chi dà farmachi per ispirare avversione, o ferisce a
morte alcuno nel rotolare o menare un sasso o una trave senza darne
avviso. Vietò severamente di vendere o alienare i feudi, nè che i
feudatarj contraessero matrimonj senza consenso del re, e tanto meno
maritassero le proprie figlie aventi l’eventualità di succedere.
Nessuno eserciti la medicina se non licenziato: nessuno sia fatto
cavaliere nè giudice se non venga da stirpe di militi e notaj. Molte
pene concernono le adultere e le prostitute. Chi vende un uomo libero è
ridotto in servitù[222].

Ruggero è da’ suoi esaltato colle lodi che sogliono prodigarsi al
fondatore dell’indipendenza d’uno Stato, e all’ambizione fortunata
di chi non tien conto della moralità dei mezzi. Perduti i figliuoli
Alfonso e Ruggero, l’unico superstite Guglielmo fe coronare come
collega (1154); e poco stante morì a sessantun anno, dopo ventiquattro
di regno.

Avaro, sospettoso, pusillanime, inetto riuscì quel suo successore; e
chiuso nella reggia fra sozzi e barbari piaceri, del ben pubblico non
si dava pensiero. Gl’imperatori d’Oriente e d’Occidente ne presero
baldanza di mettere in campo opposte pretensioni sopra il Reame,
mossero armi, e sollecitarono i baroni sempre inquieti. Questi aveano
avuto ricorso al Barbarossa, e quand’egli scese in Italia la prima
volta, si sollevarono dappertutto; ma esso non potè ajutarli. Bensì
gl’imperatori greci, che anelavano vendicarsi delle spedizioni dei due
Ruggeri, e che già possedeano Ancona ed altri porti sull’Adriatico,
occuparono Brindisi, che divenne il quartiere de’ baroni rivoltosi:
ma Majone, oliandolo di Bari, coll’ingegno, l’eloquenza e l’arte del
simulare e dissimulare divenuto cancelliere e grand’almirante del
regno, ed arbitro de’ consigli e degli atti di Guglielmo, riprese
questa città, e i ricoverati fece uccidere, abbacinare, sepellire nelle
carceri di Palermo. Di ciò si volle gran male a Majone, e dell’aver
lasciato che la fortezza di Mahadia sulle coste d’Africa, tenuta dai
Siciliani, soccombesse ad Abd al-Mumin re di Marocco. Spargeasi pure
che colui volesse impossessarsi della corona; onde i baroni cospirarono
contro di esso; Campania e Puglia si sollevarono; lo stesso conte
Matteo Bonello, da lui predestinato genero, se gli avversò, e riuscì
ad ucciderlo e a tenere prigioniero Guglielmo (1161). L’abuso della
vittoria fece esosi i congiurati, onde alla fine Bonello fu preso ed
accecato, rimesso l’ordine coi supplizj, e Guglielmo serbò nella storia
il titolo di _malvagio_.

Quel di _buono_ fu dato a suo figlio Guglielmo, che succeduto (1166)
sotto la tutela di Margherita di Navarra, bello e giovane, procurò
cattivarsi i cuori scarcerando quella folla di prigionieri di Stato;
ma le fazioni inferocirono per disputarsi influenza nella tutela; e
le eterogenee parti ond’erasi compaginato ma non formato quel regno,
tendevano a separarsi. Margherita cercò appoggio empiendo la corte di
Franchi, tra i quali Ugo Falcando, detto il Tacito della Sicilia pel
nero e vibrato modo con cui descrisse quelle turbolenze; e di varj
prelati e gran savj in diritto. Ma da contrasti e guerre il paese
era tutto sovvolto, non meno che da tremuoti, pei quali Catania fu
distrutta, squarciate Taormina, Lentini, Siracusa; le fonti versarono
acque sanguigne; il mare nel Faro si ritirò, poi ringorgando verso la
riva elevossi fin sopra le mura di Messina, tutto miseramente lavando
(1169).

Guglielmo, tenutosi amico di Alessandro III, impedì che il Barbarossa
attentasse al suo regno; ebbe nobil parte alla conchiusione della lega
Lombarda e della pace di Venezia; poi armato per ristabilire Alessio
Comneno sul trono d’Oriente, prese Durazzo, Tessalonica ed altre piazze
di Grecia, ma da Costantinopoli fu respinto. Ajutò pure Antiochia,
Tiro, Tripoli contro il Saladino; ma di soli trentasei anni morì
(1189). La tradizione raccontò che Guglielmo il Malvagio avesse voluto
smungere tutto il denaro del suo popolo; e per far prova se alcuno ne
avesse ritenuto, mandò a vendere in piazza per tenue prezzo un suo
bellissimo cavallo arabo. Un giovane signore lo comprò in fatto, il
quale, chiesto in processo, confessò aver violato la tomba del proprio
padre per tôrre quel poco denaro. Tutto quel tesoro fece Guglielmo
sotterrare, poi corrervi sopra un fiume: ma Guglielmo il Buono riuscì
miracolosamente a scoprirne il posto, ed ivi, in riconoscenza, fabbricò
la magnifica badia di Monreale, dove ebbe la tomba, e che attesta la
suntuosità e il progresso dell’arti sicule in quell’età.

Di Guglielmo non restando figli, l’eredità ricadeva in Costanza
figlia postuma di Ruggero II e perciò sua zia[223]. Benchè di là dai
trent’anni, il Barbarossa erasi affrettato a cercarla sposa per suo
figlio Enrico; e l’inglese Gualtiero Ofamiglio, arcivescovo di Palermo,
indusse il debole Guglielmo a consentirgliela. Costanza partì con più
di cencinquanta cavalli carichi d’oro, argento, sciamiti, pallj grigi,
vaj ed altre buone cose[224]; e le nozze furono celebrate in Milano con
istraordinaria magnificenza, ma non colla benedizione dell’arcivescovo,
che era papa Urbano III, reluttante da un connubio che saldava in
Italia una famiglia ereditariamente avversa ai pontefici per la
successione della contessa Matilde, e che li privava dell’appoggio
avuto sin allora contro le esuberanze imperiali, e preparando l’unione
anche di quella corona all’Impero, scassinava l’edifizio eretto
dall’ardita perseveranza di Gregorio VII.

Guglielmo avea chiuso gli occhi fra i preparativi della terza crociata
che dicemmo; ed essendo allora i feudatarj occupati oltremare, Enrico
VI non potè mandar forze ad occupare violentemente il Regno; sicchè
estremo disordine vi irruppe. Poco badando ad Enrico e Costanza
lontani, chiunque teneva al lignaggio dei Normanni pretendeva una
porzione di dominio, e se la disputavano[225]; nell’isola i baroni
ripetevano il prisco diritto elettorale delle assemblee nazionali
come in trono vacante; nella terraferma (solita peste) si amava il
contrario per gelosia verso Palermo: l’arcivescovo Gualtiero sosteneva
il diritto ereditario di Costanza, e il giuramento ad essa prestato
in Lecce; Matteo d’Ajello, vicecancelliere, vecchione abile a condurre
un partito, animava quei che repugnavano dal vedere la Sicilia, fatta
indipendente pel valore de’ Normanni, or in piena pace cadere a re
straniero e avverso, e negava che, come a feudo, potesse una donna
succedere; i più aborrivano la dominazione tedesca, e lo storico
Falcando ripeteva: — Dio vi guardi da cotesti armati di Germania,
barbari, grossolani, stranieri ai costumi e alla civiltà vostra! Sotto
il Tedesco, Sicilia più non sarebbe che una miserabile provincia,
disgiunta dal suo sovrano, abbandonata alle espilazioni de’ suoi
uffiziali. Già parmi vederla invasa da quelle orde portate dall’impeto
a stremare col terrore, colla strage, colle rapine, colla lussuria,
e far serva quella nobiltà di Corintj che pose anticamente nido nella
Sicilia, indarno bella di filosofi e poeti tanti, e cui sarebbe tornato
men grave il giogo degli antichi tiranni. Guaj a te, Aretusa, volta
a tanta miseria, che mentre solevi modulare i carmi de’ poeti, or odi
l’ebbrietà delle tedesche baruffe, e servi alle loro turpezze!»[226].

Come avviene quando l’autorità è sfasciata, la ciurma e gli
arruffapopolo alzarono il capo; e poichè in tali occasioni vuolsi
sempre qualche capro espiatorio, si buttarono sovra i Saracini.
Per quanto tollerati, non poteasi sperar pace fra antichi padroni e
nuovi, fra due religioni così repugnanti, l’una guardante a Marocco,
l’altra a Roma. Gli Arabi aveano trescato nella minorità di Guglielmo,
e Abu’l-Kassem degli Amaditi d’Africa s’era accordato cogli eunuchi
di palazzo e coi baroni malcontenti per isvertare Stefano da Perche
francese. Ora i Palermitani saccheggiarono le case de’ Saracini, e
molti uccisero; gli altri a forza s’apersero la ritirata fino in val di
Mazara, ove i centomila loro fratelli presero l’armi per vendicarli,
nè chetarono finchè non ebbero promessa di sicurezza e de’ primitivi
privilegi.

Quand’anche tali incendj nascono spontanei, v’è chi vi soffia,
acciocchè la necessità dell’ordine costringa a prendere il partito
che il primo scaltro suggerisce: e il partito or fu si convocasse il
parlamento de’ baroni e si eleggesse un re.

Ruggero duca di Puglia, fratello maggiore del primo re di Sicilia,
dalla figliuola di Roberto conte di Lecce avea generato Tancredi, e
presto lasciatolo orfano. Guglielmo il Malvagio perseguitò questo
bastardo, e prima in carcere, poi lo spinse in esiglio: l’altro
Guglielmo l’accolse, gli affidò l’esercito contro la Grecia, e lo
titolò conte di Lecce. Istrutto dalla sventura, prudente, educato alle
matematiche, all’astrologia, alla musica, parve degno della corona e
l’ottenne: la _matrice_ di Palermo, specioso monumento di architettura
moresca mista a normanna, e dove ancora si ammirano, benchè guaste
dall’incendio del 1811, le tombe di porfido di quei re, risonò
d’applausi alla coronazione di Tancredi e del suo figlioletto Ruggero;
e fu riconosciuto pure da tutte le provincie di terraferma, e investito
ben volentieri dal pontefice.

Di quel tempo i Crociati d’Inghilterra e di Francia, guidati dai loro
re Ricardo Cuor di Leone e Filippo Augusto, eransi data la posta a
Messina, onde di conserva, dopo la svernata, passare in Terrasanta.
Fiera burrasca gittò la flotta genovese sulle coste di Calabria,
per modo che i Francesi, perduti cavalli e provvigioni, poveramente
approdarono in Sicilia. Ricardo, di gente normanna e d’impaziente
arditezza, quasi solo traversò a cavallo le montagne di Calabria, e
si tragittò a Messina. La caccia era rigorosissimamente osservata in
Inghilterra: non così in Sicilia: onde Ricardo, mentre a quella si
divertiva, udito un falco stridire nell’abituro d’un villano, entrò
per portarglielo via. I nostri, men chinati nella servilità, a pietre
e bastoni respinsero il prepotente, che solo alla fuga dovette la
salvezza.

A Tancredi dava noja l’arrivo di Filippo Augusto, alleato d’Enrico
VI, e di Ricardo fratello della vedova di Guglielmo, da lui tenuta
prigione. In fatto fu costretto rilasciar questa, restituendole la
dote di ventiquattromila once d’oro; ma Ricardo pretendeva anche, come
assegno vedovile, quantità di vasi d’oro e d’argento, un trono, due
tripodi, e una tavola larga mezzo metro e lunga quattro, tutti d’oro,
una tenda di damasco bastante a ducento cavalieri, inoltre cento galee
provvigionate per un anno. Tanto era di ricchezze famosa la Sicilia!
Ricusato, l’Inglese aggredì Messina; ma questa si difese a sassi, tanto
che Ricardo dovette venire ad accordo, giurando pace e protezione, e
fidanzando una figlia di Tancredi all’erede d’Inghilterra.

Enrico VI, coronato re dei Romani, per sostenere i minacciati suoi
diritti venne in Italia (1191) coi feudatarj, che rovinatisi nella
crociata, qui speravano rifarsi; e come suo padre fantasticando la
dominazione universale, si prefiggeva di conquistare la Sicilia,
farsi coronare a Roma, avere in arbitrio la Lombardia e la Toscana,
sottomettere le coste d’Africa già tributarie ai Normanni, conquistare
il trono di Costantinopoli, preda immancabile del primo occupante.
Ma, non che gli bastassero forze a sì larghi disegni, dovea cercarne
alle città lombarde col conceder loro la sua alleanza e sempre nuovi
privilegi.

Coi soccorsi di esse e delle repubbliche marittime, calò verso Roma.
Celestino III, sortito allora papa d’ottantacinque anni, procrastinava
la propria consacrazione per non dovere coronare Enrico; onde i Romani
offersero a questo di costringervelo, purchè egli abbandonasse alla
loro vendetta Tusculo, contro di cui non aveano cessato mai l’odio, e
di rado la guerra. Compiacque Enrico al fratricida desiderio (1191 —
13 aprile); unto il papa, Enrico e sua moglie dopo iterati giuramenti
furono ricevuti in città. Entrati da porta Collina gettando denari al
popolo perchè applaudisse, procedettero per Borgonuovo fin a Santa
Maria Transpontina, donde il clero in processione li condusse al
Vaticano. Precedeano il prefetto di Roma colla spada sguainata, il
conte del sacro palazzo, i magistrati della repubblica, poi i giudici,
i camerieri, l’imperatrice, i vescovi tedeschi e italiani, i principi
e dignitarj dell’impero. Celestino stava sopra elevato trono in capo
alla scalea di San Pietro, coi cardinali, vescovi e preti alla destra,
i diaconi alla sinistra, e dietro i suddiaconi colla nobiltà romana e
gli uffiziali di palazzo. Il re, scavalcato, andò al bacio del piede
pontifizio, e ginocchione colla mano sul Vangelo giurogli fedeltà,
e di soccorrerlo a mantenere i possessi, gli onori, i diritti. Il
papa gli chiese tre volte se volesse rimanere in pace colla Chiesa,
e mostrarsene figlio rispettoso; e avuto il sì, ripigliò: — Ed io ti
ricevo come figlio diletto, e ti do la pace come Dio la diede a’ suoi
discepoli», e lo baciò.

Allora mossero in processione; e alla porta Argentea esaminato sulla
fede religiosa, l’imperatore ebbe il chiericato, promettendo riprovare
gli eretici, ed assister poveri e pellegrini. Il cardinale d’Ostia
unse Enrico al braccio destro e fra le spalle; il pontefice gli porse
l’anello, la spada, lo scettro, e impose la corona d’oro a lui e alla
moglie[227]. Poi si celebrò il santo sacrifizio, durante il quale si
cantava vittoria e lunga vita al papa, all’imperatore, all’imperatrice;
l’imperatore offrì pane, cera, oro, e ricevette l’eucaristia. Finita la
messa, dal conte del palazzo gli furono posti gli stivaletti imperiali
e gli sproni di san Maurizio; poi tenne la staffa del cavallo bianco
del papa, e l’addestrò fin al Laterano: al pasto, sedette alla destra
del pontefice, mentre l’imperatrice in separata sala convitava vescovi
e grandi.

Non mancò lo spettacolo del sangue, poichè la guarnigione tedesca
uscì di Tusculo, ed i Romani, senza udir prego nè pianto, uccisero,
accecarono, mutilarono quegli abitanti, e disfecero il paese[228].
Alcuni poterono fuggire tra le montagne; altri, per amore del luogo
natìo, si tennero vicino alla patria devastata sotto _frascati_, che
poi dieder nome al paese che vi succedette.

Lasciato così deplorabile segno di sua presenza, Enrico con grosse
armi, colle promesse, colla corruzione procede alla conquista; e
contraddetto dal papa[229], ajutato dall’abate di Montecassino, prende
e devasta Roma, e senza incontrare ostacoli arriva sotto Napoli e
l’assedia. Questa, ristretta allora al quartiere che dalle falde
di Sant’Elmo e di Capodimonte declina al mare, difesa da robusti
spaldi e da buone truppe comandate dal prode Aligerno Cuttone, e col
mare aperto, resiste: Pisani e Genovesi menano navi per secondare i
Tedeschi, che intanto devastavano la campagna: ma le malattie puniscono
gli invasori, sicchè Enrico è costretto tornare in Germania pensieroso
più che pentito; Genovesi e Pisani cessano di caldeggiare un alleato
infelice; i Salernitani arrestano Costanza e la consegnano a Tancredi,
che la tiene prigioniera in Sicilia, finchè, ad istanza del papa, la
restituì senza patti nè riscatto, fidando nella gratitudine.

Tancredi, che non avea saputo mostrarsi degno del diadema col
difenderlo in persona, morì ben presto, ed essendogli premorto il
primogenito (1194), non lasciava che il fanciullo Guglielmo III in
tutela di sua moglie Sibilla d’Acerra, in mezzo a gare de’ baroni coi
cavalieri, inviperite, lunghe, disastrose e a nulla conducenti. Era
uscita alla peggio la crociata; e Filippo Augusto, sbarcato a Otranto,
ebbe a Roma dal papa dispensa dal voto e la palma de’ pellegrini: anche
il Cuor di Leone, dopo imprese da paladino, tornò in Europa travestito
per isfuggire ai molti nemici; ma il duca d’Austria lo colse, e lo
cedette all’imperatore (1192) per sessantamila marchi d’argento; e
questi lo rivendette all’Inghilterra per centomila, oltre metà tanti
per finire l’impresa di Sicilia[230].

Al fiuto di questa somma accorsero i baroni tedeschi ad offrirsi
ad Enrico, che allestitosi, scese nella Lombardia. La trovava in
nuovi subugli. I vescovi aveano perduto l’autorità temporale, nè
i Comuni ancora assodata la propria in modo d’aver pace. I diversi
ordini partecipavano diversamente al Governo, e secondo i varj paesi
variavano le relazioni coi vicini, per modo che ogni città regolavasi
con politica e leggi differenti, demolito l’antico, non istabilito
il nuovo. Le leghe riuscivano meno a stabilir la concordia che ad
impacciare la legge; i signori conservatisi indipendenti s’arrogavano
diritti di sovranità; le città maggiori voleano sottomettere le vicine,
ed eroismo era l’energia dell’odio. Che se tra quella confusione (del
resto naturale ad ogni reggimento nuovo) alcuno ergevasi a metter
ordine, sì il faceva con guise tiranniche.

Essendosi Enrico mostrato propizio a Pavia e Cremona (1194),
permettendo a quella di valersi di tutte l’acque del Ticino, e a questa
sottomettendo Crema, le due imbaldanzite eransi collegate con Lodi,
Como, Bergamo e col marchese di Monferrato a’ danni di Milano; la quale
nelle giornate campali riusciva superiore, è vero, ma trovavasi cinta
di nemici, che le sperperavano le campagne e rompevano i commerci.

Enrico, raccolti gli stati a Vercelli, procurò instaurare la quiete;
ma lontano e dalla politica e dalla forza del padre, scarsamente
approdò; onde seguì sua via per Genova, anch’essa sovvertita da
fazioni, da frequenti zuffe, da effimeri Governi, e che allora stava
sotto al podestà Oberto di Olevano pavese. Ai Genovesi scrisse: —
Se, ajutanti voi, io ricupero il Reame, mio sarà l’onore, vostro il
profitto: giacchè non io od i Tedeschi miei vi soggiorneremo, ma voi
stessi»; e seguiva confermando le esenzioni precedenti, e dando nuove
giurisdizioni e privilegi, la città di Siracusa, ducencinquanta feudi
in val di Noto: a Pisa parimenti concesse in feudo Gaeta, Mazara,
Trapani, e metà di Palermo, Salerno, Napoli, Messina, oltre molti
ingrandimenti in Toscana. Così largheggiando di promesse quanto meno
intendeva mantenerle, ottenne soccorsi; poi entrato nel Reame, ebbe
spontanee tutte le città, perfino quella Napoli, che poc’anzi si era
con tanta costanza sostenuta. Salerno, sentendosi rea d’aver tradito
l’imperatrice Costanza, si difese ostinata; ma presa, fu messa a
sacco e ferro, neppur risparmiando le chiese, e i cittadini migliori
impiccando, torturando, cacciando in prigione o in esiglio, sicchè la
città, di famosa importanza sotto i Longobardi e i Normanni, più non
risorse. Capua pure fu espugnata a forza da Guglielmo di Monferrato e
da’ Genovesi e Pisani: Eraclea (Policora), patria di Zeusi, colonia
fiorentissima in antico, fu distrutta: qualunque città esitasse a
sottomettersi, era devastata senza pietà. In Sicilia sottoposte Messina
e Palermo, l’imperatore, colla pompa che suggerisce la paura, fu
incoronato, e tutta l’isola gli giurò obbedienza.

Con fallaci lusinghe aveva egli tratto Sibilla ed i figliuoli dal
castello di Calatabelotta, dove s’erano fortificati coi loro fedeli;
poi raccolti gli stati a Palermo, accusò lei e molti grandi di una
congiura. Non la fondava che sopra una lettera consegnatagli (diceva)
da un frate; ma bastò perchè quanti aveano tenuto col partito
nazionale, laici od ecclesiastici, fossero mandati alla forca o al
palo, accecati, arsi vivi, esposti alle beffe, relegati in Germania; re
Guglielmo, toltogli il vedere e il generare, fu tenuto prigione finchè
andò monaco; Sibilla e le figlie rapite in carcere, poi nella badia di
Hohenbruck in Alsazia; turbate le ossa di Tancredi per istrappare il
diadema a lui e al figlio Ruggero; bruciati quanti aveano contribuito
alla loro coronazione.

Fu spenta così nel sangue la dinastia normanna, di cui i regnicoli
ricordano ancora con compiacenza i tempi e le famose ricchezze. Re
Tancredi avea dato ventimila oncie d’oro per dote di sua figlia;
Arnaldo di Lubecca ci rammentò le tavole, i letti, le sedie d’oro nel
palazzo di Palermo; Ruggero Hoveden fa trovare da Enrico nel tesoro di
Salerno ducentomila oncie d’oro; e in quel di Palermo senza fine armi
ricche, stoffe d’oro e d’argento, sete ricamate, altre preziosità, con
cui potè far larghezza a’ suoi fedeli; eppure censessanta somieri vi
vollero per trasportarne il resto nel castello di Trifels[231].

Con tirannia stolidamente feroce sottentrava la dinastia sveva, che
mal per lei. Anche le città sottomessesi volontarie, furono trattate
come conquista; Siracusa e la risorta Catania incendiate, senza
riguardo a nobiltà o a grado; Napoli e Capua smantellate, e per le
vie di questa trascinato a coda di cavallo, poi impeso pei piedi, indi
strozzato da un buffone Ricardo conte d’Acerra, cognato di Tancredi,
ultimo lustro dell’antica dinastia. Giordano e Margaritone, più ligi
all’imperatore perchè un tempo avevano sguainato pe’ suoi nemici,
inventavano delitti e trame, affine d’intitolar punizione la vendetta.
Uno ch’erasi millantato di poter rendere la libertà e il trono a
Sibilla, fu collocato sopra un seggio di fuoco, con corona di ferro
rovente: massime su ecclesiastici e prelati s’infierì, e chi fu arso,
chi scorticato, chi mutilo, chi mazzerato.

Non che mancare alle condizioni promesse a Genovesi e Pisani, Enrico
li fraudò degli antichi privilegi, proibendo vi tenessero consoli,
e proscrivendo tutti i negozianti forestieri. Del papa non si curò
più che tanto, nè gli chiese l’investitura; onde questo l’avrebbe
scomunicato, se nol tratteneva la naturale bontà, e la speranza che
mantenesse la ripetuta promessa di crociarsi.

Dava fiducia di presti cambiamenti il non aver successori il re svevo;
quando si annunziò che Costanza era feconda. Enrico volle venisse nel
Reame, quasi per dare un re indigeno; e avendo essa partorito a Jesi,
al bambino pose nome Federico Ruggero, come quello che univa i due
sangui nobilissimi. I Ghibellini ne fecero galla; i Guelfi sparsero
ogni sorta di dicerie su questo intempestivo natale[232]; ed Enrico ne
prese baldanza a compiere il disegno del Barbarossa di far ereditario
l’impero in sua casa, tanto più da che trovavasi favorito dalla
vittoria e dai tesori della Sicilia.

Cominciò dal sistemare la media Italia in modo di tener soggetta tutta
la penisola. Pertanto a Filippo, ultimo figlio del Barbarossa e che poi
divenne duca di Svevia, diede in moglie Irene figlia d’Isacco Langelo
imperatore di Costantinopoli, e vedova del primogenito di Tancredi; e
in feudo la Toscana ed altri beni della contessa Matilde: a Markwaldo
d’Anweiler suo siniscalco, e ministro delle crudeltà, infeudò la marca
d’Ancona: a Corrado di Svevia quella di Spoleto usurpandola alla Chiesa
con titolo di rintegrare le imperiali prerogative, e restringendo
il papa a poco più che all’indocile Roma. Vedendosi riminacciato il
giogo degli Svevi, le città guelfe di Lombardia, da lui poste al bando
dell’Impero, rinnovarono a Borgo Sandonnino la Lega Lombarda (1193 — 13
giugno), alla quale diedero il nome Verona, Mantova, Modena, Faenza,
Bologna, Reggio, Padova, Piacenza, Gravedona, oltre Crema, Brescia e
Milano. Così i Guelfi perseveravano nell’assunto loro di campare Italia
dalla straniera servitù.

E servitù veramente minacciava Enrico, avvicendando crudeltà e perfidie
contro i nostri non solo ma anche contro i Tedeschi. Raccolti gli
stati a Magonza, propose di rendere in sua casa ereditario l’Impero, al
quale aggregherebbe Puglia, Calabria, Capua e Sicilia, rinunzierebbe
alla pretensione regia sulle spoglie de’ vescovi e abati defunti,
riconoscerebbe ereditarj i feudi anche nelle donne. A proposte sì
lusinghiere ben cinquantadue principi aderirono: e per vero quel
suo concetto potea tornar buono onde evitare le contestazioni che
rinasceano tra le famiglie aspiranti alla corona della Germania, e
ridur questa sotto leggi uniformi. Ma poteasi mai sperare v’assentisse
il papa, il quale con ciò perdeva un preziosissimo diritto, e snaturava
una dignità, attribuibile non alla nascita ma al merito personale? Poi
a riuscirvi si voleva altro accorgimento politico, e carattere ben
più stimabile che non l’avesse Enrico, il quale, mentre inorgogliva
del tenersi come successore dei romani augusti, operava da inetto
e crudele, scambiava per grandiosi disegni le velleità della sua
ambizione; prometteva alle repubbliche privilegi, al papa di crociarsi,
ai principi di favorirli, e a tutti perfidiava sfacciatamente; poi
trovandosi impotente ai concetti, saltava in furore.

Il divisamento medesimo egli rivoltò in altra guisa, meditando cavare
dalla nullità l’impero bisantino assalendolo come aveano fatto i
predecessori, e sedutosi sul trono di Costantino, congiungere le due
Chiese, e ridurre il papa alla docilità dei patriarchi orientali. A
tal uopo, fingendo secondare la predicazione della crociata, tutto
dispose per questa in Italia e in Germania, e un esercito mandò in
Sicilia; ma in realtà non fece che raddoppiarvi le taglie, e supplizj
di nuova invenzione, fin cinquecento nobili in un sol giorno facendo
bruciare al piè del palazzo[233], quasi tenesse fitto il pensiero di
sterminare tutti i Normanni; sicchè meritò il titolo che i Siciliani
gli applicarono di Ciclopo. Indarno Costanza sua procurava mitigarlo,
compatendo a quelli fra cui era nata e cresciuta, e ch’erano sua
eredità; e di cui ella acquistò l’amore mentre governava, lui assente.
Quand’egli fe mutilare Margaritone grand’ammiraglio, ella s’affiatò
coi nemici dell’imperatore; i Palermitani uccisero molti Tedeschi,
la sommossa scoppiò in diversi punti; e fra questi bollimenti
Enrico fu côlto dalla morte a Messina (1197), di trentatre anni. In
agonia assalito dal rimorso, largheggiò cogli ecclesiastici, offrì
compensi a Ricardo cuor di Leone, alla Chiesa romana fece concessioni
amplissime[234] confessandone la fin allora rinnegata supremazia.

Gl’Italiani spiegarono soprumana allegrezza di questa morte: ne
gemettero i Tedeschi, e sparsero che sua moglie l’avesse attossicato
per vendicare sul marito la patria, resa infelice da quella sciagurata
conquista, che tanti altri mali dovea trarre sull’Italia. Costanza
cercò far cessare in Sicilia il dominio militare e quei che chiamavansi
_costumi tedeschi_, cioè la violenza e il ladroneccio[235]; allontanò
l’odiato Markwaldo, che a stento fuggì la popolare vendetta: ma
anch’essa morì ben presto (1198 — 27 8bre), lasciando solo un bambino,
Federico Ruggero. Di quattro anni, odiato dai popoli, massime dagli
Italiani che d’ogni parte insorgevano, insidiato dagli emuli e dagli
stessi fedeli di suo padre che carpivano i brani del dominio, non trovò
ricovero che sotto al manto del papa, che poi egli dovea faticarsi a
stracciare.




CAPITOLO LXXXVII.

Innocenzo III. Quarta crociata. L’impero latino in Oriente.


L’elezione de’ pontefici era stata da Nicola II ristretta nei
cardinali, vescovi e preti; poi Alessandro III, il promotore della Lega
Lombarda, ascrisse al sacro collegio i capi del clero romano (1179)
formandone i cardinali diaconi, escluse gli altri ecclesiastici, ed
ordinò che, per essere papa legittimo, convenisse ottenere i suffragi
di due terzi de’ cardinali.

Colla nuova forma fu eletto Lucio III (1181), che sedette a Vellètri,
poi a Verona[236], sfuggendo dalla plebe romana, irrequieta e riottosa
tanto, che avea preso a sassi fin il cadavere del suo predecessore, e
accecati quanti cherici colse nell’espugnato Tusculo. A Urbano III fu
precipitata la morte (1185) dalla notizia della presa di Gerusalemme;
alla cui ricuperazione (1187) s’applicò Gregorio VIII nel brevissimo
suo regno. A Clemente III succedutogli riuscì alfine di conchiuder pace
coi Romani, abbandonando alla loro vendetta Tivoli e Tusculo. Il nuovo
pontefice Celestino III (1191) non aveva potuto impedire che Enrico
VI disponesse dell’eredità della contessa Matilde, e assegnasse a’
suoi baroni molte terre della Romagna, e fino alle porte della città,
lasciando a San Pietro soltanto la Campania, dove pure l’imperatore più
era temuto che il papa[237].

Da Alessandro III in poi era dunque in calo l’autorità pontifizia,
sicchè i cardinali sentirono la necessità d’affidarla a un robusto,
qual fu Lotario (1198) dei Conti di Segni, col nome di Innocenzo III.
Erudito se alcun n’era dell’età sua, in gioventù avea dettato _Del
disprezzo del mondo, e delle miserie dell’umana condizione_, non come
uno scettico che nauseato predica la vanità delle cose terrene senza
por mente a quelle di sopra, ma elevando il cuore alle non peribili.
Versò a lungo negli affari, alla prudenza del concepire aggiungendo la
fermezza dell’effettuare e l’abilità del trovarne le guise.

Assunto pontefice nella vigorosa età di trentasette anni, del tesoro
che trovò fe mettere in disparte una porzione per le emergenze
imprevedute, il resto distribuì ai conventi di Roma; provvide
agl’istituti di beneficenza; destinò ai poveri i doni offerti a san
Pietro ed a’ suoi piedi, e la decima di tutti i suoi proventi; in una
carestia mantenne ottomila poveri al giorno, oltre le distribuzioni per
le case; molti riceveano quindici libbre di pane per settimana, alcuni
presentavansi allo sparecchio per raccogliere i rilievi della sua
mensa.

Di que’ giorni i pescatori ebbero a raccorre dal Tevere tre bambini
gettati; e Innocenzo ne fu sì tocco, che stabilì provvedere a
quest’infelici; onde rifabbricò ed estese l’ospedale di Santo Spirito
in Sassia, dotandolo lautamente, e stabilendo che in perpetuo, l’ottava
dell’Epifania, il papa in solenne processione vi recasse il santo
sudario, ed esortasse i Cristiani alla carità, dandone egli stesso
esempio col distribuir pane, vino e carne a quanti vi assistevano.
Millecinquecento malati vi dimoravano costantemente; ospitati i poveri
d’ogni condizione e paese; ed anche ora annualmente vi sono raccolti
ottocento esposti, di cui più di duemila vi stanno ordinariamente; e la
spesa se ne calcola a centomila scudi l’anno.

A tanto fiore di carità univa una fervorosa devozione nel celebrare gli
uffizj divini e nel predicare: i trattati e le omelie sue il mostrano
versatissimo nelle sacre carte; compose diversi inni, e ancora si
cantano dalla Chiesa il _Veni, sancte Spiritus_ e lo _Stabat mater_.

A tali qualità di cristiano e di pontefice accoppiava quelle
di principe; principe in ben miglior senso di cotesti altri
suoi contemporanei. Amò Atene per le antiche glorie, Parigi per
l’università, alla quale diede regole e privilegi; rifabbricò chiese, e
fecele dipingere da Marchione d’Arezzo primo scultore e architetto dei
tempi rinnovati, e da altri; crebbe e ornò San Pietro e il Laterano; e
sulla piazza di Nerva fece alzar la torre dei Conti, meraviglia di quel
tempo[238], e che gli è rinfacciata come una condiscendenza ai parenti,
della cui grandezza in fatto fu tutt’altro che negligente.

Ne’ suoi Stati non affidava la giustizia che a persone di senno e
bontà: profondo nelle leggi, ristabilì la consuetudine di presedere
tre volte la settimana a una congregazione di cardinali, ove a tutti
era dato portar quistioni. Credesi abbia istituito il processo in
iscritto, per escludere il sospetto di frode, e attestare la regolarità
degli atti; e fece abolire i giudizj di Dio[239]. A Roma allora
recavansi in supremo appello tutte le cause di rilievo; e Innocenzo,
assiduo ai concistorj ove le si dibattevano, spesso udiva le parti
egli stesso in privato, esaminava gli atti, addolciva coi modi le
sentenze ch’era obbligato portar contrarie. Ci rimangono di lui
tremila ottocencinquantacinque lettere, la più parte di sua mano, e che
dividendosi sopra quattordici anni (di quattro mancano), danno un medio
di ducensettantacinque l’anno: e tanto credito ottennero, da divenire
testo nelle università.

Tenace di memoria, esuberante d’erudizione, elevato nell’ideare,
perseverante nell’eseguire, sagace nell’antivedere gli effetti,
attingeva forza dagli ostacoli, rispondeva e operava pronto non
precipitato, circospetto non oscillante, e sempre dopo consultati
i cardinali; severo coi pertinaci, benevolo ai docili, propenso
all’indulgenza e a credere il bene; degli ordinamenti che uscirono
sotto il suo regno, nessuno fu derogato.

Colle idee di Gregorio VII egli sottentrava ai carichi che pesavano
sopra un pontefice allora, quando non dovea soltanto curare la salute
delle anime e l’interesse della cattolica verità, ma attendere al
miglior governo della società cristiana e difendendo la libertà della
Chiesa, vigilare agl’interessi dei popoli, e a mantenerli ne’ loro
doveri come ne’ loro diritti. Assicurare la purezza dell’operare e
del credere contro i simoniaci, eretici, re adulteri, impedire si
accumulassero i benefizj, dare e rinnovare privilegi a conventi,
a ordini, a chiese, e cassare i pregiudizievoli, introdur feste,
proteggere i deboli contro prelati o capitoli prepotenti, pronunziare
generali decisioni di fede, e risolvere dubbj e casi particolari,
confermare o rivedere sentenze dei legati, far rispettare gli ordini
de’ predecessori suoi, revocar quelli carpiti con frode, reprimere
gli arbitrj dei re e dei baroni, raccomandar funzionarj o poveri
preti, sancire convenzioni fra ecclesiastici, ribenedire scomunicati,
canonizzare santi, tali e assai più erano gli uffizj che un pontefice
estendeva a tutto il mondo. E Innocenzo con intima persuasione
proclamava quest’autorità, stabilita nel cristianesimo per congiungere
tutti coloro che lo professano, tutelare i diritti, determinare i
doveri di tutti, far rispettata la legittimità dal suddito e dal
principe, egualmente servi a Dio per la verità e la giustizia.

Prima raccomandazione a’ suoi legati era d’aver gli occhi e gli
orecchi ai portamenti del clero, francheggiare la ragione, svellere
gli abusi, comporre le differenze, frenare la cupidigia di guadagno.
Anche di mezzo ai laici procurava estirpare gli scandali, introdurre
usi che mettessero gravità ne’ modi; ordine nella vita, e tutelava il
matrimonio contro i voluttuosi capricci de’ principi. Qui prescrive
limiti all’usura, là disegna il vestire de’ laureati di Parigi o de’
cavalieri Teutonici; oggi ammonisce il clero milanese del come trattare
i nunzj in viaggio, domani il doge di Venezia di ritirare un ordine
troppo severo contro un privato; scrive ad alcuni principi perchè
vigilino alla sicurezza delle strade, ad altri perchè non alterino
le monete, o non aggravino i tributi, o non impongano nuovi pedaggi.
Non una legge della Chiesa è violata, ch’e’ non la ripristini; non
fatta un’ingiuria al debole, ch’e’ non ne chieda riparazione. Prende
in tutela Federico II, Ladislao d’Ungheria, Enrico di Castiglia,
l’infante d’Aragona, orfani reali: Gualtieri di Montpellier sbandito a
lui ricorre; a lui le nazioni trafficanti per risolvere i loro piati.
Pietro II d’Aragona, il re de’ Bulgari, lo stesso re d’Inghilterra non
credettero meglio assicurare la propria corona che facendola vassalla
della santa sede: i regni di Navarra, di Portogallo, di Scozia,
d’Ungheria, di Danimarca si gloriavano di mettersi sotto l’alto dominio
del papato.

Le basi del quale già eransi assodate; ogni nuovo pontefice v’avea
recato una pietra, Innocenzo s’accingeva a porvi il colmo. Alla morale
e alla dignità de’ prelati credeva, come Gregorio VII, fosse spediente
render la Chiesa al possibile indipendente dalla podestà temporale.
Cominciò dall’assicurare il dominio pontifizio in Roma, i cui eterni
contrasti obbligavano a tener ristretto fra i sette colli lo sguardo
che dovea girarsi su tutto il mondo. La nobiltà vi era cresciuta di
baldanza fra le contrarie pretensioni dell’imperatore e del pontefice,
parteggiando coll’uno o coll’altro secondo l’interesse.

La parte cesarea era rappresentata dal prefetto di Roma, investito
dall’imperatore colla spada: poi dai tempi d’Arnaldo sussisteva un
senato, la cui autorità era dal popolo stata ridotta in un solo,
straniero, capo supremo della giustizia, del governo civile e della
forza armata, centro insomma del governo, siccome altrove il podestà.
Quando Clemente III ritornò in Roma, patteggiò col popolo confermando
la dignità del senato, la città, la zecca; di questa però riservavasi
un terzo, mediante il quale la chiesa di san Pietro e le chiese e
vescovadi tassatisi per la guerra venissero anno per anno esonerati fin
all’estinzione dell’obbligo assunto. Restituiva le regalie in città e
fuori; egli difenderebbe i capitani e gli altri magistrati della città:
i senatori giurerebbero annualmente fedeltà al papa; resterebbero alla
romana Chiesa i possessi di Tusculo, in qualunque modo esso possa
soggiogarsi, dando ogn’anno cento libbre dal ricavo di essi, onde
restaurare le mura di Roma. Di rimpatto i senatori assicuravano pace
e sicurezza al papa, ai vescovi, ai cardinali, a tutta la curia, e chi
v’andava e dimorava. Il papa eleggerà dieci o più persone per ciascuna
delle regioni della città, dalle quali i senatori faran giurare questa
pace. Se occorra difendere il patrimonio di san Pietro, i Romani vi
andranno colle spese consuete[240].

Tale era trovato il governo di Roma da Innocenzo. Il quale, conoscendo
come alle repubbliche pregiudicassero queste ingerenze imperiali,
risolse torle di mezzo; fe snidare i Tedeschi dai contorni di Roma,
recuperando i castelli da loro presidiati; obbligò il prefetto a non
prestar più all’imperatore l’omaggio ligio, ma ricevere da esso papa il
manto, con giuramento di rinunziarvi ogniqualvolta ne fosse richiesto;
il senatore ridusse ad esercitare la podestà, non più in nome del
popolo, ma del papa.

Spenta così l’autorità regia in Roma, invitò gli abitanti della marca
d’Ancona a cacciare il tedesco Markwaldo, «giacchè nessuna violenza
può abolire i diritti»; onde Ancona, Fermo, Osimo, Camerino, Fano,
Jesi, Sinigaglia, Pesaro vennero all’obbedienza papale: altrettanto,
espulso Corrado Moscaincervello, avvenne del contado di Spoleto, che
abbracciava Rieti, Assisi, Foligno, Nocera; seguirono Perugia, Gubbio,
Todi, Città di Castello, cosicchè i nostri esultarono di vedersi
sbrattati da Tedeschi; e lo Stato della Chiesa non fu più soltanto un
nome, ma diveniva una realtà.

Innocenzo bramava aggiungervi l’esarcato di Ravenna e i beni della
contessa Matilde; ma poichè saldo li difendeva Filippo di Svevia, esso
si diede a fomentare gli spiriti liberali de’ Toscani, spiacenti di
durare in tirannia mentre i Lombardi s’erano assicurata la libertà.
Inanimiti da esso a confederarsi al modo de’ Lombardi per tutelar
le franchigie (1199), Firenze, Lucca, Volterra, Prato, Samminiato ed
altre giurarono pace e lega, invitandovi tutti gli Stati e i liberi
o nobili che vi volessero aderire, affine di vigilare all’osservanza
della legge, combattere chiunque facesse guerra ad alcun collegato,
rimetter pace se tra questi nascesse dissidio, obbligandosi a stare
alla decisione di arbitri. I rettori s’adunerebbero sotto un priore
per provvedere al meglio della Lega, la quale prometteva obbedirli: si
punirebbero severamente i trasgressori. I consoli o podestà farebbero
giurar essa Lega da tutti i loro cittadini; così i vescovi e conti da
tutti i loro militi e pedoni, e dai loro figli. Non si riconoscerebbe
imperatore, o legato o nunzio d’imperatore o principe, duca o marchese,
senza speciale assenso della Chiesa romana. A questa si assisterebbe
affinchè recuperasse i beni, purchè non fosse contro qualche membro
della Lega. Se il papa e i cardinali non adempissero i loro obblighi
verso questa, la Chiesa se ne terrebbe esclusa[241].

Ma Pisa, Pistoja, Poggibonsi mantenevansi coll’Impero, sicchè, scissa
la Toscana in due, cominciò a divulgarsi ivi pure la qualificazione di
guelfo e ghibellino.

Gente raffinata come vedemmo essere i Siciliani, e che cominciava in
sua favella a far intendere i suoni della nuova poesia, considerava
per barbari i Tedeschi. Enrico VI, accortosi d’avere preparato cattivo
letto al suo fanciullo Federico, morendo il raccomandò al papa.
Accettò questi; ma oltre volere che n’uscissero le truppe tedesche,
scopo all’ira popolare, pose per patto alcune modificazioni nei
_quattro capitoli_ della monarchia, ed erano che i vescovi fossero
eletti canonicamente, e i re li confermassero; a ciascun ecclesiastico
siciliano fosse permesso appellarsi a Roma; il papa potesse deputare
legati nell’isola: di rimpatto riduceva il censo a mille schifati.
Costanza non seppe ricusare; e anch’essa, quando morì (1198), lasciò la
tutela di Federico ad Innocenzo, colla provvigione di trentamila tarì
(lire 80,000).

Innocenzo gli diede per aji gli arcivescovi di Palermo, Monreale
e Capua, e tosto spedì un legato che traesse a sè il governo; onde
nelle stesse mani trovandosi il potere ecclesiastico e il civile,
ogni contestazione restava tolta di mezzo. I baroni del Regno sel
recavano in sinistra parte; e il duca Markwaldo, che, espulso di
Romagna, erasi ridotto nel suo contado di Molise, erettosi capo della
parzialità imperiale, pretese alla tutela del giovane re, come via di
farsi indipendente, assediò San Germano, e ajutato dai Pisani sbarcò
in Sicilia. Lo favorirono i Siciliani, paurosi d’una persecuzione;
ma mentre i nobili, tenendo coi Ghibellini, avvicendavano arroganza
e viltà, il popolo esecrava i Tedeschi a segno, che nè tampoco i
pellegrini di questa nazione potevano traversare impunemente il Reame
per andare in Terrasanta.

Gualtieri conte di Brienne, francese povero ma di gran valore e
nobiltà, avea sposato la primogenita del re Tancredi, che era stata
messa in libertà per istanza del papa; e ridomandava Taranto e Lecce,
che i figli di Tancredi si erano riservati nel cedere il diritto
ereditario alla corona. Venne egli a Roma con Sibilla e colla moglie;
e il papa, lieto d’aversi un tal vassallo, lo sostenne, sicchè egli,
messi insieme sessanta Francesi, mille lire tornesi, e cinquecento
oncie d’oro dategli dal papa, riportò nel Reame molte vittorie; ma
Gualtieri Paliario, arcivescovo di Palermo ed arcicancelliere del
regno, che tramestava la Sicilia a suo talento, e dava e toglieva
contadi e feudi, vi oppose proteste e forza. Innocenzo scomunicollo,
ma per conservare integro il patrimonio al suo pupillo fu costretto
ricorrere alle armi: la fortuna de’ combattimenti si bilicò, ma alfine
arrise a Markwaldo, che avendo in mano Federico, e spargendo voce ch’e’
fosse un parto supposto[242], tenne suddita la Sicilia, e faceasene re
ove non l’avesse rattenuto paura del conte di Brienne. Nel farsi operar
della pietra morì (1201), ma Capperone continuò la parte di lui, sempre
opponendosegli il conte di Brienne, il quale però, sebbene vantasse
che Tedeschi armati non avrebbero tampoco osato affrontare Francesi
disarmati, fu sorpreso e imprigionato all’assedio del castello di
Sarno, e morì di ferite. Delle turbolenze siciliane vollero profittare
i Pisani per occupare Siracusa: ma i Genovesi, perpetui avversarj di
essi, accorsero, ne trucidarono quanti vollero, e posero in quella
città chi la governasse a nome loro. Finalmente il pontefice trionfò
dappertutto, ristabilì le città nelle antiche franchigie, e da Federico
ottenne il contado di Sora per suo fratello Ricardo, principale autore
di quelle vittorie.

Qui i parziali interessi cedono a fronte della crociata, interesse
generale non solo pel pio intento, ma pei tanti Europei che eransi
piantati nell’Asia, fondando colonie, scali di commercio, principati,
e confidandosi sugli ajuti promessi dai fratelli d’Europa. Dicemmo
dello sgomento propagatosi allorchè Gerusalemme ricadde ai Musulmani:
ma quando il gran Saladino, glorioso di quel trionfo, morì (1193),
diciassette suoi figli si disputarono il dominio, onde il vigoroso
regno degli Ajubiti si disciolse in piena anarchia. Innocenzo III
credette caduto con quello l’antemurale dell’islam, e opportunissimo
l’istante di ricuperare la santa città, sicchè bandì la croce: Enrico
VI la prese, poi, fallendo alla promessa, si valse dell’esercito nelle
sue gare private, e lasciò che altri principi andassero in Palestina
(1195), ove Malek Adel, fratello di Saladino, li fece mal capitati.

Innocenzo, come voleva il perfezionamento della Chiesa per mezzo
della morale e dell’indipendenza, così s’infervorò al ricupero della
santa città; proibì gli spettacoli e tornei per cinque anni, mandò a
raccattare denaro per tutta cristianità, egli stesso fece fondere il
suo vasellame d’oro e d’argento, riducendosi ad argilla e legno. Folco
curato di Neuilly predicò per Francia la crociata, e moltissimi baroni
e prelati gli ascoltarono, all’impresa non accettandosi la turba, ma
solo gente disciplinata. Spedirono essi ambasciadori a Venezia per
chiederle navi da trasporto e ajuti: ma mentre i papi e gli altri
popoli lanciavansi a quell’impresa (1198) con impeto devoto e pio
disinteresse, le repubbliche nostre marittime vi scorgeano occasioni
di guadagno, e opportunità di fondar banchi e scali e prevalere agli
emuli; anzi non si faceano scrupolo di somministrar navi, arredi e
piloti a que’ Saracini, contro cui la cristianità combatteva. Già
in molte città della Siria e della Grecia teneano colonie, regolate
colle patrie leggi; ma il contatto coi Greci avea portato ai Veneziani
disgusti e sanguinose animadversioni. Sentendosi cresciuti in forze
dacchè i Latini dominavano nel Levante, cessarono gli antichi riguardi
verso gl’imperatori; dicemmo come gli osteggiassero, e covavano sempre
il desiderio di umiliare i Greci sprezzati, e insieme di distruggere i
banchi che quelli aveano concesso ai Pisani.

A Venezia soleano prendere imbarco i pellegrini per Terrasanta, ai
quali restava permesso vagare per la città con croci e gonfaloni;
e alcuni uffiziali, detti Tolomazzi, erano eletti al solo uopo di
assisterli e consigliarli nell’acquistare il bisognevole pel viaggio e
pattuire i noli; i _signori di notte_ decidevano sommariamente le cause
e querele loro; e il pellegrino alle processioni poteva intervenire
appajato ad un patrizio, che gli cedeva la destra e gli regalava
il cero. Ma questa volta non vi vennero solo devoti palmieri, bensì
ambasciatori della più alta baronia di Francia.

Sedeva allora doge Enrico Dandolo (1201), che colle armi e coi
maneggi avea sempre sostenuto la gloria nazionale, nè languiva
benchè nonagenario. Personalmente era stato offeso dall’imperatore di
Costantinopoli, e quasi accecato, sicchè dovette accogliere volonteroso
l’occasione di vendicarsi con un’impresa che tornerebbe di onore e
vantaggio della patria. Convocato il popolo in San Marco, dopo la messa
dello Spirito Santo si levò ed espose: — I baroni francesi chiedono
a voi, popolo veneziano, navi per trasportare quattromilacinquecento
cavalli, ventimila fanti e provvigioni per nove mesi. Noi domandammo
per compenso ottantacinquemila marchi (4,250,000 lire). Inoltre, se a
voi piaccia, la Repubblica armerà cinquanta galee, purchè le sia ceduta
metà delle conquiste che si faranno. Piace a voi, popolo veneziano, la
proposta e il patto?» I messi francesi in ginocchione tendeano le mani
supplichevoli ripetendo la domanda, persuasi che i soli potenti fossero
i Veneziani sul mare, i Franchi per terra; e giuravano sulle armi e sul
vangelo di mantenere le convenzioni.

Il popolo a gran voci applaudiva al trattato, e più crebbe il fervore
quando il doge dal pulpito soggiunse a’ suoi: — Voi siete accompagnati
alla miglior gente del mondo, e per la più nobile impresa che mai
alcun popolo assumesse. Vecchio son io e fiaccato, e avrei mestieri
di riposo e di pensare alla fine del mio corso: ma vedo che nessuno
vi potrebbe regolare come io vostro capo. E però, se volete che io
pigli la croce per custodirvi e governarvi, e in luogo mio lasci i miei
figliuoli a guardia della patria, io verrò a vivere e morire con voi e
coi pellegrini». Tutti ad una voce gridarono _Si faccia, Dio lo vuole_;
egli attaccossi la croce al corno ducale; e inteneriti si mischiavano
in abbracci i baroni francesi coi veneti negozianti[243].

La gelosia fe stare inoperose Pisa e Genova, tanto più che esse si
faceano guerra accannita, dalla quale tentò invano distorle il papa:
però Lombardi e Piemontesi vi vennero, fra cui Sicardo vescovo di
Cremona, che nella sua storia ci descrisse questi fatti; e capo della
spedizione fu eletto Bonifazio II marchese di Monferrato, fratello del
prode Corrado marchese di Tiro. Da Francia, da Borgogna, da Fiandra
accorrevano cavalieri a Venezia, dove trovarono arredati i navigli;
ma altri imbarcaronsi altrove, con pregiudizio proprio dell’impresa.
Imperocchè vennero a mancare i denari onde pagare il noleggio ai
Veneziani, benchè giojelli e vasi fossero convertiti in zecchini, dando
tutto fuorchè i cavalli e l’armi, e confidandosi nella Provvidenza.
Pertanto il doge disse: — Ebbene, noi rimetteremo questo debito ai
Crociati, purchè ci ajutino a riprendere Zara, sottrattasi a noi per
darsi al re d’Ungheria». Molti faceansi coscienza del voltare contro
Cristiani l’armi giurate contro Infedeli; più si oppose il papa, sul
riflesso che quel re, avendo anch’egli preso la croce, restava protetto
dalla tregua di Dio: ma il doge non vi badò, con grave scandalo de’
Settentrionali avvezzi a sottoporre interessi e calcoli al volere
pontifizio.

Salpata la più bella flotta che mai avesse veleggiato l’Adriatico,
prendono Trieste, spezzano le catene del porto di Zara; ma qui
pullulano fiere discordie fra i Crociati, che si uccidono gli uni
gli altri, e il papa disapprovando l’impresa, ordina di restituire il
bottino, e far penitenza e riparazione: e poichè i Veneti in quella
vece diroccano le mura, li scomunica, senza per questo disobbligarli
dal voto, mentre ribenedice i Francesi che mandarono a scusarsi, ed
ordina che, senza volgersi a destra nè a sinistra, passino in Siria.

Frattanto gravi accidenti complicavano l’intento della spedizione.
Benchè gl’imperatori bisantini dominassero sempre su molta parte
dell’Italia, noi reputammo alieno dal nostro soggetto il seguirne
la serie e i fatti. Del resto il lettore che si ricorda degli ultimi
tempi di Roma imperiale può figurare vi continuasse quel sistema di
serraglio, con regnanti dappoco, favoriti onnipotenti, da null’altro
temperati che da frequenti rivoluzioni, per cui un intrigo di
palazzo cambiava o gli imperatori o i ministri; e Costantinopoli vi
applaudiva, e tutto l’Impero non facea che mutare il nome di quello
a cui obbedire. In quella Chiesa non vi era stato l’antagonismo col
Governo; e sottomessa com’era, non potè impedire la corruzione del
potere, che a vicenda era trascinato negli errori dell’autorità
che aveva a sè riunita. Intanto assalti sempre più stringenti di
nemici esterni; intanto le coscienze turbate dalla regia pretensione
d’interporsi ai dogmi e ai riti; intanto una letteratura, non ancor
rimestata da stranieri, eppure impotente, che degl’insigni classici non
sapea valersi se non per commentarli, e la lingua più bella e forbita
adoperava soltanto a trastulli senili e a sofistiche controversie.

Questo quadro tengano sott’occhio coloro che non hanno se non
vilipendio pei paesi invasi da Barbari, e rimpianto per la dominazione
romana schiantata dall’Italia. Qualche nuovo vigore parve recare su
quel trono d’orpello la famiglia Comneno, di cui era quell’Alessio che
vedemmo barcollante amico e coperto nemico dei Crociati: e per poco
ch’e’ valesse, nessuno l’eguagliò de’ suoi successori. Giovanni Comneno
(1118) menò per ventiquattro anni guerre felici. A Manuele (1143),
succedutogli con spiriti cavallereschi più che prudenza a dirigerli,
Ruggero II di Sicilia portò l’assalto che dicemmo, in cui desolò le
coste del Jonio, espugnò Tebe e Corinto, menando via quanto di meglio
trovò d’uomini robusti, di belle donne, d’abili operaj. Manuele divisò
allora snidare i Normanni d’Italia (1155), e in fatto i suoi presero
Bari e Brindisi: ma ben presto seguì la pace.

Alessio II suo figliuolo gli succedette (1180), reggente la madre Maria
d’Antiochia; ma questa affidavasi tutta al protosebaste Alessio nipote
di Manuele, scandolezzando e scontentando la Corte, sicchè fu tramato
a favore di Andronico Comneno. Costui, tenuto prigione dodici anni,
fuggì, e dopo romanzesche avventure perdonato, osteggiò di continuo il
protosebaste; e dal patriarca eccitato a liberare la patria, si mosse
raccogliendo gli scontenti. Appena compare a Calcedonia, il popolo lo
acclama reggente (1183); ed egli fa accecare Alessio, trucidare senza
distinzione quanti Latini coglie in Costantinopoli, avvelenare Maria
sorella dell’imperatore e il marito di lei marchese di Monferrato,
strangolare l’imperatrice madre; e così cacciatosi addosso la porpora,
la conservò, e viepeggio quando Guglielmo II di Sicilia, aspirando
alla conquista dell’Impero, prese Durazzo e Tessalonica, e marciò sopra
Costantinopoli.

Vittima designata dal tiranno era Isacco Langelo, cittadino di molto
seguito: ma questi uccide il carnefice, rifugge in Santa Sofia, e dal
popolo tumultuante è, mal suo grado, proclamato imperatore (1185).
Andronico, abbandonato al furore del popolo, fu per più giorni tratto
a strapazzo, in fine appiccato per li piedi in teatro, rinnovando
le scene che erano famigliari alla Roma del Basso Impero. Con questo
vecchio di settantacinque anni terminò la stirpe dei Comneni.

Femminesco di vita e inetto di mente, Isacco abbandonava le cure a
ministri indegni; ebbe contese con Federico Barbarossa, a cui danno
(1195) sollecitò le repubbliche lombarde: poi da Alessio fratel suo
fu deposto, accecato e messo in carcere col figlio. Questi, Alessio
anch’egli di nome, riuscì a fuggire presso Filippo di Svevia suo
cognato, appunto allorchè più in Europa caldeggiavasi la crociata;
e poichè de’ cavalieri armati in questa era divisa il difendere
l’innocenza, raddrizzare i torti, sostenere gli oppressi, andò invocare
il loro braccio, proponendo assalissero Costantinopoli, e rimettessero
in trono lui, che gli avrebbe poi d’ogni sua possa ajutati alla santa
impresa. Invano altri insinuava che non per ciò aveano impugnato
le armi, che i Greci non moveano lamento contro l’usurpatore, che
gl’imperatori s’erano pôrti scarsamente favorevoli ai Crociati: gli
scaltri trovavano miglior conto nel guerreggiare Costantinopoli,
più vicina e più ricca; a molti sapea di meritorio l’assalire gente
scismatica; presa Costantinopoli, diverrebbe la base della spedizione
contro Gerusalemme. Si narrò che Malek Adel facesse vendere i beni del
clero cristiano in Egitto, e col ricavo comprasse fautori in Venezia,
promettendo alla repubblica ogni agevolezza di traffici in Alessandria
se stornasse la spedizione dalla Siria: del resto, occorrevano
altri stimoli ai Veneziani per volere vendicarsi degli imperatori, e
schiantare i banchi fondati in Grecia dai Pisani?

L’imperatore bisantino, non meno fiacco del predecessore, angariava
e anneghittiva; vendeva la giustizia per rifarsi dello speso
nell’usurpazione; e mentre Bulgari e Turchi straziavano i confini,
dentro lasciavasi governare dalla moglie Eufrosina. Quando Enrico VI
professava voler rinnovare l’antico impero romano, e frattanto gli
ridomandava le provincie fra Durazzo e Tessalonica, o per equivalente
cinquanta quintali annui d’oro, Alessio non allestì resistenza, ma
mercanteggiò facendolo accontentare di sedici, per adunare i quali
spogliò le chiese e fin le tombe degl’imperatori: ma la tempestiva
morte di Enrico lo assolse dal _tributo tedesco_. All’addensarsi
della nuova procella, ricorse al papa acciocchè non permettesse di
così snaturare la santa impresa: nulla però prometteva a vantaggio
della crociata, nè di quel che tanto ai papi stava a cuore, la
riconciliazione della Chiesa greca colla latina. Pure Innocenzo III,
che metteva la giustizia innanzi a tutto, interdisse l’impresa ai
crociati; i quali litigando pel sì e pel no, si logoravano a vicenda.
Ma il sì prevalse, ed Alessio figlio d’Isacco Langelo fu salutato
imperatore (1203), e colla sua presenza infervorò la spedizione.

L’armata fece testa a Corfù, donde veleggiò sopra Costantinopoli;
e trenta migliaja d’uomini accinti a conquistare un impero di molti
milioni, la vigilia di san Giovanni gettarono l’àncora sulla costa
asiatica, tre miglia dalla capitale. Quivi all’attonito loro sguardo
spiegossi l’impareggiabile bellezza della Propontide, colla vegetazione
rigogliosa, i frutti succulenti, le dolci uve, ridondante pescagione,
limpidi ruscelli, freschi bagni, canti di rosignuoli, e tutta la
pompa che nella vigorosa sua maestà spiegava l’estate. Sopra le onde
increspate da leni zefiri, l’occhio scorreva verso le rive ammantate di
fiori, e sui giardini e le campagne ridenti di laureti e olezzanti di
perpetui rosaj, e sulle ville e le case cittadine, che all’ombra de’
platani e dei cipressi dalle falde lambite dal mare ascendono fino in
vetta alle colline che contornano l’orizzonte.

Fra tante bellezze, come la luna fra le stelle, pompeggiava
Costantinopoli, serpeggiante per immenso spazio sulle sette colline,
cinta d’elevate mura, con trecentottantasei torri, e chiese e conventi
senza numero, raddoppiati dal riflesso delle onde, che parevano
baciarle il piede come servi, o fremere come difensori minacciosi. Ai
Crociati, non che parole a descrivere, appena bastavano i sensi per
ammirare quel porto immenso di due mari: diamante che scintilla tra
il zaffiro delle onde e lo smeraldo delle campagne; il soggiorno più
bello dell’uomo per comodi e sicurezza, emulo di Roma per dignità, di
Gerusalemme per reliquie e santuarj, di Babilonia per vastità.

L’imperatore aveva lasciato per avarizia ridurre allo stremo l’esercito
e la flotta; e mal si difendea col braccio de’ Varanghi, mercenarj
settentrionali, coll’assistenza de’ Pisani, e col fuoco greco,
liquido combustibile che parve inventato per prolungare l’agonia di
quell’impero, e che con esso perì. I nostri, spezzate le catene del
porto, prendono Galata (17 luglio), e danno l’assalto: Enrico Dandolo,
sulle spalle de’ suoi si fa mettere a terra col vessillo di san Marco,
che ben presto sventola sopra una torre, e Costantinopoli è presa.

Alessio fuggì per nave, abbandonando ogni cosa, bestemmiato da quelli
che jeri l’incensavano: suo fratello Isacco dalla prigione è portato al
trono, compianto dei mali suoi or che sono cessati. A lui si presentano
i messi dei Crociati imponendogli, — Ratificate la promessa fatta da
vostro figlio di darci ducentomila marchi, vitto per un anno, ed ogni
ajuto per la guerra santa»; ed egli deve accettare, solo pregandoli di
tenersi accampati a Gàlata, cioè sul lido opposto.

Quel subito mutamento, quel vedersi risparmiate le battaglie temute,
portavano al colmo il tripudio dei nostri, che forniti d’ogni
abbondanza, ammiravano tante magnificenze, e più di tutto le reliquie,
di cui era una devota profusione. Il nuovo imperatore, coronato fra il
corteggio dei baroni, pompa inusata agli augusti orientali, pagò parte
della promessa somma; e se le cose fossero procedute da buon a buono,
forse era il momento di svecchiare l’Impero, rimettendolo nell’alleanza
cattolica, a parte della comune impresa, e d’accordo respingere il
nemico di tutta la cristianità.

Cavallerescamente i baroni mandarono araldi ad annunziare il
loro arrivo al sultano del Cairo e di Damasco, in nome di Cristo,
dell’imperatore di Costantinopoli, de’ principi e signori d’Occidente;
informarono anche il papa e i principi cristiani del prospero successo,
invitandoli a parteciparvi; ma il papa rispose rimproveri, e negò
benedirli; solo accettò le scuse di Alessio Langelo, esortandolo a
mantenere le promesse.

E le promesse erano di dar denari, e ricongiungere la Chiesa greca
colla latina. Per la prima Alessio si gettò in rovina, spogliando
fin le chiese; per l’altra obbligò i suoi ad abjurare lo scisma,
ed i Crociati non risparmiarono la forza contro i renitenti. Così
egli venne a procacciarsi l’odio dei sudditi, portato al colmo da un
incendio che per otto giorni guastò Costantinopoli, e che s’imputò a
questi stranieri. Alessio dunque supplicava i Crociati: — Non partite,
altrimenti io soccomberò alle rivolte, e l’eresia risorgerà; aspettate
la primavera; intanto io vi fornirò d’ogni bisogno».

Ma convivendo coi nostri, scapitava nella loro riverenza; e talvolta
qualche nicoletto veneto, toltogli il gemmato diadema, gli sostituiva
il suo berretto. Ne fremevano i Greci, ne ingelosiva il cieco Isacco: e
Alessio, sentendo non poter fare gran conto sopra i Latini, nè i monaci
e astrologi di cui si cingeva sapendo dargli buoni consigli, alle
ribellioni non conosceva rimedj migliori che trasportare dall’ippodromo
al suo palazzo il cignale caledonio, simbolo del popolo furioso, come
il popolo abbatteva una statua di Minerva, accagionata delle presenti
sventure.

Ecco intanto da Palestina messi in gramaglia (1204), narrando
come i Crociati di Fiandra e di Champagne, che con molti Inglesi e
Bretoni, spiccatisi dall’esercito a Zara, erano sbarcati in Siria ed
unitisi al principe di Armenia, fossero stati dai Musulmani sorpresi
e sbarattati; fame e peste desolassero il paese, e a Tolemaide si
sepellissero duemila cadaveri in un giorno. I Crociati allora, risoluti
d’avacciare l’impresa, sollecitavano i sussidj promessi: ma i due
imperatori, che non osavano mostrarsi all’aperta per non ammutinare
il popolo, mascherano la paura col rispondere insolentemente;
gli animi si esacerbano; i Latini s’accingono a prendere un’altra
volta Costantinopoli. I Greci attentano alla flotta veneziana, e
diciassette battelli incendiarj lanciano nottetempo contro di essa, e
già dalle mura applaudiscono al fuoco che s’avanza contro i Latini:
ma questi riescono a sviarlo, e infelloniti alla vendetta, più non
badano a proteste del loro creato. Murzuflo, scaltro sommovitore,
che fingendosi amico a tutti, tutti ingannava, sparge che i Langeli
vogliano consegnare Costantinopoli ai Latini; onde il popolo, che
suol essere più feroce quando ha maggior paura, a gran voci chiede un
nuovo imperatore; Alessio IV è strangolato, Isacco muor di spavento e
crepacuore, e Murzuflo è portato trionfalmente in Santa Sofia.

Il doge e i baroni latini, che poc’anzi si svelenivano contro i
due imperatori, or giurano vendicare que’ loro creati, e assaltano
Murzuflo. Costui non mancava del valore che dee avere un capopopolo,
e colla spada e la mazza ferrata scorreva, rattizzando col proprio il
coraggio de’ Greci; tentò di nuovo incendiare e sorprendere i Latini;
ma quando cadde in man di questi lo stendardo di Maria Vergine, i
Greci si credettero abbandonati dalla loro tutrice, e si chiusero nella
capitale. Quivi giorno e notte centomila uomini lavoravano ad allestire
difese, e i Crociati sentivano la difficoltà di espugnare una piazza
sì mirabilmente situata. Pure raccolti a parlamento, deliberarono:
— Non cesseremo finchè non sia deposto Murzuflo; gli sostituiremo un
imperatore latino, che possieda un quarto delle conquiste; il resto
sarà diviso fra Veneziani e Franchi, e determinati i diritti feudali
degli imperatori, dei sudditi, de’ grandi e de’ piccoli vassalli».

Mossi poi all’assalto dalla banda di mare, superano le bastite,
Murzuflo fugge, e Costantinopoli è presa un’altra volta. Chi sarìa
bastato a tenere a freno quella moltitudine, lieta d’aver conseguito
una preda sì lungamente appetita? Non onestà, non santità di chiese
o di tombe fu rispettata: una meretrice assidevasi sulla cattedra di
Santa Sofia; muli straccarichi di spoglie, feriti insanguinavano gli
altari; v’era intanto chi vestiva gli strascicanti abiti de’ Greci,
e bardava i cavalli coi berretti di tela e coi cordoni di seta degli
Orientali; e scorrevano le vie, in luogo di spade brandendo calamaj e
carta per beffare la imbelle dottrina de’ Greci, ed esclamavano: — Da
che mondo è mondo, mai non fu visto più pingue bottino».

Le spoglie, che doveano mettersi in comune (e furono appiccati molti
che ne distrassero), sommarono a cinquecentomila marchi d’argento (24
milioni), dopo due incendj, dopo il molto trafugare, dopo messo in
disparte un quarto pel futuro imperatore, e compensati i Veneziani
del noleggio; ond’è poco il valutarle cinquanta milioni: e se si
fosse ceduta la preda ai Veneziani, com’essi proponeano, ne avrebbero
ricavato di più e con minori sevizie. Il bottino fu distribuito in tal
proporzione, che un cavaliere toccasse quanto due uomini a cavallo, uno
a cavallo quanto due fanti. I monumenti, onde Costantino e i successori
avevano arricchita la città, andarono guasti o predati[244]; non men
che l’oro e i tappeti, avidamente erano rubate le reliquie, con frodi
e violenze e fin sangue; e il mondo se n’empì. Dopo di che i Crociati
celebrarono divotamente la Pasqua.

A sei elettori veneziani e altrettanti ecclesiastici francesi fu
affidata la scelta d’un imperatore. Candidati Enrico Dandolo, il
marchese di Monferrato e Baldovino di Fiandra: il Dandolo alla signoria
d’una città vinta preferì rimaner capo della gloriosa conquistatrice,
come nessun antico Romano avrebbe voluto cessare d’esser cittadino per
divenir re di Cartagine. D’altra parte i Veneziani s’adombrerebbero del
vedere il loro doge a capo del grande Impero: chi gli assicurava che la
cosa non passerebbe in esempio? e non potrebbe la loro patria diventare
colonia all’Impero? Perciò il Dandolo ricusò la corona; e la gelosia
de’ Veneziani per l’ingrandimento del signore del Monferrato li fece
favorire Baldovino, che fu acclamato. Feste all’occidentale e cantici
latini nelle chiese celebrarono il nuovo imperatore, cui il legato
pontifizio indossò la porpora, e, secondo il costume, gli fu offerto un
vaso pieno d’ossa e polvere, e dato fuoco ad un fiocco di bambage, per
rammentare come passa la gloria del mondo.

Questo colpo, che già avea dato per lo desiderio ai primi Crociati,
era un trionfo del papato, sebbene fatto contro sua voglia. Baldovino
assunse il titolo di cavaliere della santa Sede; ad Innocenzo III
annunziava essere stata sottomessa una nuova gente al pontefice,
e l’invitava venisse a godere di quella vittoria; il marchese di
Monferrato protestavasi disposto a tornare o morir colà, secondo i
cenni del papa; il doge implorò d’essere assolto di quella conquista,
a scusa adducendo l’essere Costantinopoli scala necessaria per
Gerusalemme. Innocenzo, amante d’una politica netta ed evidente,
volea la guerra contro l’islam, non già che a redimere l’Oriente si
cominciasse coll’impadronirsene; onde, non valutando il vantaggio
della santa Sede, li rimproverava d’aver preferito le utilità terrene
alle celesti; della licenza militare e delle violate cose sacre
chiedessero a Dio perdonanza, e la meritassero collo adempiere al voto
di liberar Terrasanta: nella quale fiducia ribenedisse gl’interdetti,
congratulatosi coi vescovi del castigo toccato all’ostinazione dei
Greci, e invitava altri a partecipare alle glorie ed alle nuove
fatiche.

Secondo il convenuto, Baldovino ebbe un quarto dell’impero greco,
Venezia tre degli otto quartieri della città, e un quarto e
mezzo dell’impero, cioè la più parte del Peloponneso, le isole
dell’Arcipelago, Egina, Corcira, la costa orientale dell’Adriatico,
quella della Propontide e del Ponto Eusino, le rive dell’Ebro e del
Varda, le terre marittime della Tessaglia, e le città di Cipsede,
Didimotica, Adrianopoli, insomma sette in ottomila leghe quadrate di
dominio con sette in otto milioni di sudditi e una catena di banchi
lungo la marina da Ragusi fino al mar Nero. I Franchi sortirono la
Bitinia, la Tracia, la Tessalonica, la Grecia dalle Termopile al
Sunnio, e le maggiori isole dell’Arcipelago: i paesi di là dal Bosforo
e Candia furono attribuiti al marchese di Monferrato, il quale poi
fu coronato re di Tessaglia, e assediata Napoli di Malvasìa e Corinto
tenute ancora dall’usurpatore Alessio, prese questo colla famiglia e
il mandò per Genova nel Monferrato, ma poi combattendo gl’infedeli
perdè la vita. Anche le chiese di Costantinopoli furono ripartite
fra Veneziani e Francesi, ed assunto a patriarca Tommaso Morosini.
Splendidissima vittoria, ma poco sicura.

Concitate le fantasie da questi rapidi acquisti, già i baroni
figuravansi regni e ducati sulle rive dell’Oronte e dell Eufrate,
mentre altri convertivano il bottino in comperare feudi nell’impero
conquistato e non ancora ben soggetto. Tornarono da Palestina quei che
vi si erano affrettati; accorsero nuovi Crociati dall’Occidente[245];
accorsero Templari e Spedalieri, dove erano imprese facili e lucrose:
talchè in ogni parte formavansi Stati nuovi, pel diritto della spada.

Come i Longobardi s’erano dato un codice per soli essi vincitori, così
i Latini promulgarono le Assise di Gerusalemme nel nuovo impero, che
come quelli si erano diviso, e che governarono a foggia dei feudi di
Europa. Venezia, per nulla smaniosa di conquiste cui dovea piuttosto
difendere che usufruttare, le abbandonò la più parte a’ suoi nobili,
concedendo che ciascuno potesse armare e sottomettere le isole
greche e le città delle coste, riconoscendole come semplice feudo
perpetuo della repubblica. E i Sanuto fondarono il ducato di Nasso,
che abbracciava anche le isole di Paro, Melo, Santorino; i Navagero
ebbero il granducato di Lemno; i Michiel il principato di Ceo; quello
d’Andros i Dandolo; i Ghisi quel di Teone, Micone e Soiros; altri le
signorie di Metelino e Lesbo, di Focea, di Enos, le contee di Zante,
di Corfù, Cefalonia, il ducato di Durazzo; poi i Vicari fondarono quel
di Gallipoli nel chersoneso Tracio. Anche a stranieri furono concessi
feudi; come a Michele Comneno il paese fra Durazzo e Lepanto, a Robano
delle Carceri Negroponte, Adrianopoli a Teodoro Brana.

Tutti que’ signori prestavano giuramento, tributo e sussidio in guerra:
ne’ loro paesi era privilegiato ai Veneziani il far traffico; e i
Veneziani che vi dimorassero, restavano indipendenti e con governo
proprio: a Costantinopoli sedeva un balio. Per tal modo Venezia
assicuravasi una dominazione scarca di cure, facile a conservare
mediante le flotte. Fu anche messo al partito se tornasse meglio
trasferire a Costantinopoli la sede della repubblica; e due soli voti
fecero prevalere il no[246].

Il marchese Bonifazio vedendo non poter conservare Candia, la vendette
ai Veneziani coi crediti verso Alessio per mille marchi d’argento,
e per tanto territorio nella Macedonia occidentale che rendesse
mille fiorini di oro[247]. Candia era più importante al traffico che
non Costantinopoli, e dovette esser regolata con maggiori cure. Gli
abitanti erano gente incostante e perfida; il che forse non esprimeva
se non repugnante al dominio forestiero. Essendo troppo vasta per
concedersi a un solo, vi fu introdotta una colonia, come più opportuna
a tenere in soggezione i vinti. Difficilmente però si trovava chi
volesse rinunziare alla patria, per quanto gli si offrissero ricchezze,
dignità, potere; onde da’ sei sestieri della città si scelsero
cinquecentoquaranta famiglie, a cui capo fu posto un duca biennale
che rappresentava il doge, eletto dal maggior consiglio di Venezia,
assistito da due consiglieri superiori, e sotto di lui i magistrati
come a Venezia: e colle opere obbligate dei servi si edificò e munì la
città di Canea.

La giurisdizione d’essa città e del distretto spettava al capitano e
consigliere della repubblica eletto a Venezia: del Comune veneto erano
gli Ebrei, il porto, l’arsenale, le porte. Il paese fu distribuito in
trentadue feudi di cavalieri e centotto di sergenti: ogni cavaliere
era obbligato aver buona armadura, e condurvi da Venezia e tenere
due cavalli, uno del valore almeno di lire ottanta venete, ed uno di
cinquanta, e dell’età di tre anni; poi fra un mese e mezzo comprarne
un altro di lire venticinque; inoltre avere un sergente con bel
cavallo armato a ferro, e tre scudieri pure con corazza e ogni arma
di cavalleria; e due balestre di corno, con due scudieri almeno che
sappiano trarle, latini, fra i venti e i quarant’anni. I sergenti
che hanno mezza cavalleria, conducano da Venezia un cavallo di lire
cinquanta almeno, e due scudieri; poi fra un mese e mezzo procaccino un
altro cavallo di lire venticinque, e siano ben in arme. Le cavallerie
non potranno impegnarsi o staggirsi per debito, e lo stipendio di
settecento lire deve convertirsi anzitutto nell’acquisto d’essa terra.
Del resto ajutino in ogni modo i rettori dell’isola, e in essa il
Comune di Venezia[248]. Ai nobili del paese si ebbero riguardi, e
si diede partecipazione al governo; e il gran consiglio, composto
d’indigeni, eleggeva i magistrati minori. I Musulmani furono sofferti,
ma in istato di servitù.

Così trentamila vigorosi, avidi di bottino e di preda, erano prevalsi
facilmente a milioni di Greci, fradici nel lusso, nelle abitudini
depravate, nella vanità delle frivole cose. Ma la conquista, fatta
senza senno, essiccava le fonti della prosperità, sin a difettare del
vivere; il sistema feudale toglieva l’accordo in guerra ed il buon
ordine in pace; alcune città governavansi metà con leggi feudali,
metà colle venete e colle ecclesiastiche; poi la mollezza di quel
clima non tardò a sdulcinare i soldati, e lo spregio reciproco
impedì si fondessero vincitori e vinti. Baldovino dopo due anni
periva prigioniero dei Bulgari: anche Enrico Dandolo era morto a
Costantinopoli dopo vista la rapida decadenza dell’impero latino.
Venezia ne trasse più danno che vantaggio, poichè troppa gente si
sviò dalla navigazione e dal commercio per buttarsi alle imprese
cavalleresche e a conquiste che non doveano durare; e quel che peggio,
coll’abbattere Costantinopoli rompeva la sua barriera più salda contro
i Musulmani, che doveano divenirle formidabili vicini.




CAPITOLO LXXXVIII.

Ottone IV. Sviluppo delle Repubbliche, e secondo loro stadio. Nobili e
plebei in lotta. Guelfi e Ghibellini.


In quell’innesto della teocrazia col feudalismo l’imperatore, detto
perciò romano, non si teneva per tale sinchè non fosse coronato dal
papa, quale rappresentante di Dio _per cui solo regnano i re_; e
l’imperatore gloriavasi del titolo di avvocato e difensore della
Chiesa. Primato sovra gli altri re gli attribuiva l’opinione,
favorita dai leggisti, i quali nella dieta di Roncaglia udimmo
sentenziare, secondo i codici di Teodosio e Giustiniano, lui essere
la legge vigente; e il cancelliere del Barbarossa chiamava _reges
provinciales_ gli altri potentati. Ma nel fatto, oltre che i re
operavano indipendenti, il sistema feudale da un lato, dall’altro
l’incremento delle repubbliche attenuava di giorno in giorno
la potenza degl’imperatori. Perfino nella Germania il regnante
procacciavasi fautori col largheggiare franchigie, cioè lentare più
sempre la dipendenza dei dinasti e delle città, le quali, ora mercè
del commercio, ora mediante le leghe, venivano a quella prosperità
materiale, che più non tollera l’oppressione politica. Pure le città
non poterono colà elevarsi a repubbliche come da noi, perchè vi
dimoravano soltanto minuti trafficanti e artieri, mentre i signori
si tenevano nei castelli, soli agitando le lotte fra lo scettro e il
pastorale, fra Guelfi e Ghibellini: nelle nostre, al contrario, si
comprendevano e dotti e signori, avanzi romani e avanzi longobardi
e franchi, e i parteggiamenti giunsero fino alle plebi, le quali
appresero a discutere i diritti, a combattere per un’opinione, e così a
divenir libere.

Il re di Germania, che dominava pure sui regni di Lorena, d’Arles,
di Pomerania, veniva eletto dai grandi signori, non esclusi i primarj
baroni d’Italia. Però ciascun imperante adoprava l’ingerenza che gli
davano il suo grado e la devozione de’ proprj vassalli, onde farsi
destinare successore uno della famiglia stessa.

Al re fruttavano i molti beni della corona sparsi per tutta Germania,
i pedaggi, i fiumi, le foreste, le miniere, porzione delle multe, e
lo spoglio de’ vescovi ed abati defunti: le città doveangli alcune
contribuzioni, e così gli Ebrei per ottenere protezione siccome servi
della Camera imperiale, e i Lombardi o Caorsini che andavano in giro
vendendo spezie e guadagnando d’usure, o, come diciam ora, facendo
commercio di banca. Essendo elettiva la corona, non si aggregavano
ad essa i possedimenti patrimoniali de’ nuovi re eletti: anzi questi,
potendo disporre dei feudi ad essa ricadenti per mancanza d’eredi o di
fellonia, ne arricchivano le famiglie proprie, col qual modo salirono
tanto alto in prima la Casa sveva, poi le povere dei conti di Luxenburg
e d’Habsburg.

All’imperatore spettava il far guerra: ma dovendo i soldati essergli
somministrati dai feudatarj, occorrevagli il consenso di questi. Ora
le lunghe e malarrivate spedizioni di Federico I in Italia aveano
svogliato i signori dallo sciupare forze e denaro per interessi
cui erano estranj; sicchè da quell’ora fino a Sigismondo più non fu
decretata veruna spedizione generale, per quante minaccie o promesse
replicassero gl’imperatori, per quanto paressero richieste dal bene
della patria o della cristianità. Agli imperatori dunque nelle loro
guerre non rimanevano se non gli uomini dovuti dai loro vassalli
particolari, ovvero da paesi a loro direttamente soggetti, come era la
Sicilia per gli Svevi, o da principi e città con cui avessero alleanza.

La Germania era povera; sebbene Lubecca, Anversa, Colonia, Ratisbona,
Vienna, qualche altra città sul Reno o sul Danubio fiorissero di
traffici e industria, e la Fiandra fabbricasse pannilani, il mancare
di strade e di prodotti da cambiare ne impediva la prosperità; molto
denaro n’era anche portato via dalle crociate. Pure allora il commercio
s’andava estendendo; eransi scoperte le miniere d’argento della
Sassonia; col che e colle libertà comunali la Germania avrebbe potuto
vantaggiarsi del primato fra le nazioni europee, e del predominio
che acquistava sopra le genti slave, a domare e incivilir le quali
fortunata lei e noi se avesse dirizzato il suo ardore. Sciaguratamente
gl’imperatori non si contentarono della cristiana supremazia
sull’Italia, e vollero direttamente mestarne gli affari; dove urtatisi
colle repubbliche e coi papi, ebbero conflitti, a’ quali già vedemmo
soccombere una dinastia, e presto vedremo un’altra.

Morto Enrico VI (1197), i signori di Germania credettero a tempi così
momentosi non convenirsi un imperatore fanciullo, com’era Federico
Ruggero. Vero è che suo padre gli aveva indotti a prestargli omaggio,
ma essi non vi si tenevano obbligati perchè non era ancor battezzato.
Filippo di Svevia, figlio del Barbarossa e duca di Toscana, come
il più prossimo parente dell’imperatore, erasi preso lo scettro, la
spada, la corona, il globo d’oro riempito di polvere, la sacra lancia
e il diamante detto smisurato (_der Weile_): fuggendo di qui fra gli
strapazzi degli Italiani, che uccisero anche molti del suo seguito,
andò in Germania, e brigò tanto, che gli stati di Svevia, Baviera,
Sassonia, Franconia e Boemia lo elessero re (1198 — marzo). Ma i Guelfi
gli opponevano Ottone di Brunswick, figlio di quell’Enrico il Leone
duca di Sassonia e Baviera, che lottato col Barbarossa, n’era stato
spossessato, e nipote di Ricardo Cuor di Leone re d’Inghilterra.

Ottone, ardito come questo, gigante della persona, prodigo, soldatesco,
risoluto a reprimere le prepotenze, onde i grandi l’intitolarono
_Superbo_, e i popoli _Padre della giustizia_, impadronitosi
d’Aquisgrana, vi si fece ungere dall’arcivescovo di Colonia; e genti
e signori svaginarono le spade per sostenere ciascuno il proprio
eletto. Onde risparmiare il sangue civile, fu rimessa la decisione al
papa, e questi, esaminatala sotto il triplice aspetto del diritto,
della convenienza e dell’utilità, escluse Federico perchè non se ne
conosceano l’intelletto e il cuore, e la Scrittura dice: _Guaj alla
terra, cui re è un fanciullo_; riprovò Filippo come usurpatore delle
giustizie della Chiesa in Toscana[249], e perchè teneva ancora prigioni
il vescovo di Salerno e la famiglia reale di Tancredi; lodò Ottone, ma
parvegli eletto da troppo scarsi voti. Professavasi dunque imparziale
tra una famiglia sempre ostile e l’altra sempre favorevole alla Chiesa,
sicchè, scontenti del pari, i due emuli avventaronsi all’armi; sinchè,
indotto dai Guelfi, il papa mandò un legato che scomunicasse Filippo e
i suoi, e dicesse Ottone legittimo imperatore.

Questi, davanti a tre legati pontifizj (1201 — 8 giugno), prestò
un giuramento siffatto: — Io Ottone, per grazia di Dio, prometto e
giuro proteggere con ogni mia forza e di buona fede il signore papa
Innocenzo, i suoi successori e la Chiesa romana in tutti i dominj
loro, feudi e diritti, quali sono definiti dagli atti di molti
imperatori, da Lodovico Pio fino a noi; non turbarli in ciò che già
hanno acquistato, ajutarli in ciò che lor resta ad acquistare, se il
papa me lo ordini quando sarò chiamato alla sede apostolica per la
corona. Inoltre presterò il braccio alla Chiesa romana per difendere
il regno di Sicilia, mostrando al signore papa Innocenzo obbedienza e
onore, come costumarono i pii imperatori cattolici fino a quest’oggi.
Quanto all’assicurare i diritti e le consuetudini del popolo e delle
Leghe Lombarda e Toscana, m’atterrò ai consigli e alle intenzioni della
santa Sede, e così in ciò che concerne la pace col re di Francia. Se la
Chiesa romana venisse in guerra per causa mia, le somministrerò denaro
secondo i miei mezzi. Il presente giuramento sarà rinnovato a voce e
per iscritto quando otterrò la corona imperiale».

I Tedeschi, che vorrebbero vedere sempre l’imperatore sovrapposto al
pontefice, e l’Italia sottomessa alla Germania, rinfacciano a Ottone
quest’atto, dove in sostanza ciò che il papa esigeva era l’indipendenza
della Chiesa e dell’Italia. I principi tedeschi se ne indignarono, e
ne scrissero parole risolute ad Innocenzo, il cui favore non toglieva
che svenisse il partito di Ottone, considerato scialacquatore della
nazionale sovranità. Intanto Filippo di Svevia moriva trucidato (1208),
quinto figlio del Barbarossa che finiva in valida età, lasciando sol
quattro figlie; nè di quella casa sopravviveva che Federico Ruggero.
Allora, dopo dieci anni di contesa fra guerresca e politica, mediante
le premure di Roma i suffragi si raccolsero tutti sopra Ottone:
anzi, per togliere in avvenire le scissure e insieme le ambizioni
di qualc’altra famiglia, fu istituito che nessuno pretendesse alla
corona germanica per diritto ereditario; l’elezione fosse devoluta a
tre principi ecclesiastici, cioè gli arcivescovi di Magonza, Colonia,
Treveri, e tre laici, cioè il palatino del Reno, il duca di Sassonia,
il marchese di Brandeburgo; e quando i voti fossero pari, anche il re
di Boemia. Da quel punto al popolo non rimase più parte alcuna nelle
nomine, e gl’italiani ne restarono affatto esclusi. Ottone avendo
sposato Beatrice (1209) figlia dell’ucciso Filippo, rannodò le due
case de’ Guelfi e degli Hohenstaufen, e svelse dalla Germania quella
gramigna funesta de’ Guelfi e Ghibellini mentre appunto essa pigliava
rigoglio in Italia.

Qui, in dodici anni dacchè tedeschi eserciti non apparivano,
le Repubbliche aveano preso incremento. Determinate da bisogni
individuali, esse non avevano preteso estendere le franchigie su
tutto il paese, distruggere ogni orma della sofferta oppressione,
piantare l’uguaglianza di tutti in faccia alla legge. Del Comune da
principio facevano parte soltanto i capitanei e valvassori e arimanni;
poi vi si aggiunsero i borghesi liberi, ceto medio, cresciuto sì per
l’arricchimento del commercio, sì per molte case nobili che giurarono
la città, sì per quelli che vi rifuggivano dai signori feudali o
ecclesiastici. Il resto degli abitanti dipendeva ancora dai nobili o
dai visconti vescovili, in qualità di servi o d’uomini ligi, con patti
che spesso riducevansi in carta, e che tanto vagliono a manifestare la
condizione personale de’ popolani[250].

Gli antichi conti della città eransi ritirati alla campagna, dove
conservavano i possessi e le giurisdizioni; sicchè i contadi rurali
od erano frazioni d’antico contado cui era stata tolta la città, o
porzioni assegnate da un conte ai proprj figliuoli. Quei di Bergamo
nel X secolo aveano avuto per quattro generazioni la suprema dignità
di conti del regio palazzo, e furono imparentati coi marchesi d’Ivrea
e di Toscana: costretti poi ad uscir di città, si indebolirono
suddividendosi nei conti Almenno, Martinengo, Camisano, Offenengo
ed altri[251]. Sotto il 1222 gli storici annoverano una quantità
di castelli donati o ceduti a Bergamo dai possessori, come Morníco,
Cologna, Grumello, Solto, Plenico, Cene, Civedate, Telgate, Villadadda,
Morengo, Calepio, Sárnico, la Bretta e via; e già prima v’erano stati
indotti o costretti i canonici e il vescovo. Milano, che prima limitava
la sua giurisdizione a un raggio di tre miglia, sottopose i contadi del
Seprio, della Bulgaria, della Martesana, di Parabiago, di Lecco[252].
I conti di Verona si ritirarono a San Bonifazio, donde presero il
titolo: quei di Padova, fra i colli Euganei, coi titoli di Baone,
Àbano, Maltraverso e altri. E tutti dominarono sulla campagna, rubando,
ponendo pedaggi, escludendo, serrandosi attorno a un principale, che
intitolavasi vicario imperiale e che aveva una scorta di Tedeschi:
del resto avversando i Comuni, ridendo dei consoli e degli statuti,
pronti ad affollarsi intorno al piccolo esercito che l’imperatore
conducesse in Italia, trasformando in valanga l’impercettibile nucleo
degli oltramontani; e continuar battaglie e invasioni anco dopo partito
quello.

Non poteva darsi che le città libere gran tempo tollerassero attorno
a sè borghi servilmente sottoposti a feudatarj privilegiati d’assoluta
giurisdizione, conservatori degli abusi detestati. Se a Costanza avean
acquistato il diritto di far guerra alle città lontane, tanto più
ai castelli vicini: onde coglievano le occasioni di portarvi la più
legittima delle guerre, quella che propaga e francheggia i diritti
dell’uomo. Talora scendeasi a patti, e la campagna restava emancipata
dalle parziali servitù. Asti mosse contro ai duchi di Monferrato,
Chieri agli arcivescovi di Torino: quei di Borgo Sansepolcro intimarono
ai tanti castellani di val Tiberina di lasciare le rôcche, chi non
volle costrinsero, e diroccato il castello di Mansciano, ne portarono
via le pietre, di cui edificarono i proprj baluardi, e una campana
che posero sulla torre di Berta[253]. Gli abitanti di Vico, Vasco,
Breo, Carassone, guasti dalle male intelligenze coi Lombardi e
coll’imperatore, si proposero una reciproca unione, della quale fu
frutto la terra di Mondovì. I Pavesi respinsero il conte rurale, che
si rifuggì a Lumello; ma quivi pure incalzato, ebbe a smettere la sua
giurisdizione, e rendersi cittadino e suddito della sua città[254].

I consoli di Biandrate appajono già in una carta del 5 febbrajo
1093, dove quei conti ai militi abitanti le loro terre danno una
specie di costituzione, e «delle discordie e concordie attenderanno
quel che decidano i dodici consoli eletti; i quali giurano giudicare
le liti insorte come meglio sapranno giovare al Comune, salva la
fedeltà ai signori». A Guido di Biandrate, che tanto di lui ben
meritò, Federico Barbarossa concedeva ampio privilegio, togliendolo
in protezione, confermandogli i beni e onori che aveva avuto da’ suoi
antecessori, stabilendo non deva esser chiesto in giudizio se non
davanti all’imperatore; per tutto il vescovado di Novara gli conferma
la capitananza (_conductum_), e che niuna battaglia si faccia se non
lui presente; gli uomini di quel contado abbiano egual diritto di
vendere e comprare in tutto il vescovado di Novara, Vercelli, Ivrea,
quanto i mercanti d’essa città. Poi il conte di Biandrate nel 1170 fece
concordia coi Vercellesi, cedendo il suo castello di Montegrande, i cui
abitanti siano ricevuti pacificamente a Vercelli, senza ch’egli però
perda la fedeltà d’essi castellani; cede pure quanto ha in Candelo,
Arborio, Albano e di qua dalla Sesia; due volte l’anno farà per essi
campo, e sarà in oste con trecento uomini; abiterà in Vercelli, e farà
giurare a quaranta suoi militi di comprarvi case; darà della sua cassa
diecimila lire pavesi; farà dare il fodro da essi militi agli uomini
di Vercelli, come sogliono gli altri concittadini; farà fine e pace
di tutti i danni recati a sè e alla casa sua; non porterà guerra senza
il consiglio de’ consoli maggiori e dei consoli di Santo Stefano e di
tutta la credenza; non alzerà castello dalla valle della Sesia e da
Romagnano in giù, nè vi farà conquista di castello o torre o corte.
Erano quei di Biandrate i più potenti signori del contorno di Milano,
ma ben presto il loro castello fu assediato e distrutto, e dispersine
gli abitanti in quattro villaggi: e Novara facea statuto, che il
console giurasse di tener distrutto Biandrate, ogn’anno visitarlo
due volte, e se nel ricinto della fossa sorgesse alcuna casa, la
demolirebbe fra venti giorni. Altre terre rimaste dovetter quei conti
cedere a Novara nel 1247 per ottomila lire, con cui comprare una casa
e terreni nel distretto. I conti infestavano tuttavia la val di Sesia,
volendo contaminar tutte le fanciulle: sinchè i paesani indignati li
scannano tutti, sol una fanciulla serbando, alla quale infliggono
gli oltraggi che le loro aveano sofferto. Altre terre possedeano
sull’Astigiano, e avendo nel 1250 rubato del panno a mercanti, la
città li punisce privandoli dei villaggi. Su un di questi avventavasi
notturno nel 1290 il conte Manuele; ma gli Astigiani invadono le terre
di esso, ne devastano i vigneti e le biade, uccidono suo figlio: talchè
il conte, per salvare il resto, cede il castello di Porcello alle
città, e vende a chi più ne dà i castelli di Montacuto e Santo Stefano.

Patti consimili ma più largamente esplicati si convennero tra i
Vercellesi e i marchesi di Monferrato, aggiungendo la promessa di
ajutar questi dalla Lega Lombarda, cioè col pregare i collegati e
intercedere per essi.

Il Comune di Brescia (se la cronaca di Ardicio è genuina) fin dal
1104 avea lega e società con altri della Lombardia e del Trevisano,
giurata nel chiostro di Palazzuolo: dai Martinengo comprava il castello
di Orzivecchi, dai conti Lumellini quanto possedeano nella diocesi
a titolo feudale, dai conti Calepio i castelli di Sárnico, Merlo,
Calepio, obbligandoli ad impiegare il prezzo in acquistare allodj nel
Bresciano; riceveva in protezione gli abati di Leno e Sant’Eufemia;
distruggeva il forte di Montechiaro e quel di Gavardo cacciandone
il presidio; così smantellò Asola ch’era dei conti di Casalalto,
e il forte di Monterotondo. Un consiglio del 1203 stabilisce che
gli abitanti di ville e castelli comprati da nobili non addetti al
Comune devano prestar giuramento alla repubblica. Ne’ cui statuti
è prescritto, chi vuol diventare cittadino, fabbrichi una casa
nella città, e rimangavi sempre, eccetto un mese di primavera, uno
d’autunno; privati non possano eriger forti in Pontevico, Palazzuolo,
Mura, Quinzano, Caneto, Gavardo, Iseo; e tutti i curati e dignitarj
ecclesiastici siano bresciani[255].

I conti di Treviso si piantarono ne’ loro possessi sul Piave, ma senza
nimicarsi colla città, nella quale sostennero molti uffizj comunali, e
conservarono anche il titolo, che poi mutarono in quel di Collalto. Di
Treviso stessa presero la cittadinanza nel 1183 Vecello e Gabriele da
Camino, e nel 1190 Matteo vescovo di Céneda, pattuendo che quel Comune
esercitasse la giurisdizione nella sua diocesi. Bertoldo patriarca
d’Aquileja nel 1220 si ridusse cittadino di Padova, e in segno vi
fabbricò palazzo, si sottopose ai dazj e alle taglie, e mandava
ogn’anno dodici cavalieri a giurare obbedienza al nuovo podestà: lo che
imitò pure il vescovo di Feltre e Belluno[256]. Padova stessa obbligò
i marchesi d’Este a venir cittadini, ed immurare le porte della loro
rôcca. Parma sottomette Salsomaggiore, obbligandolo a pagare dieci
soldi ogni san Martino(1138), e Uberto Pelavicino che le fa omaggio di
San Donnino (1140): Piacenza sottomette Caverzago, Collagura, Specchio,
Fabricà; nel 1138 compra metà del castello di Montalbo, metà nel 48;
sottopone la valle e il borgo di Taro; Moruello Malaspina nel 1194
prende la cittadinanza di Piacenza, mentre altri di quella famiglia si
accomandavano a Lucca. I Córvoli del Frignano nel 1156 affidaronsi con
Modena a questi patti: ajutare la città contro chicchefosse, eccetto
il duca Guelfo d’Este e suoi ligi e vassalli; dimorare in città colle
lor donne ogni anno un mese in tempo di pace, due in tempo di guerra;
lasciare ai cittadini traversar liberamente le loro terre, nè tenere
mai chiusi i castelli a’ magistrati della città; obbligare i loro
villani a pagare sei denari lucchesi per ogni par di bovi, eccetto
i castellani, valletti e gastaldi. Modena obbligavasi di rimpatto
a investirli di certi beni e castelli ch’essi doveano conquistare,
ajutarli a rivendicare certe ragioni da altri nobili, e proteggerli
contro i nemici[257]. Faenza demolisce Selvamaggiore (1098), combatte
i conti di Cunio (1115), demolisce la Pergola (1135); distrugge
Solarido (1138) diviso fra le due lottanti famiglie de’ Silingardi e
de’ Guglielmi, sbrattando così la via di San Giuliano; nel 1144 assalta
Castelleone; nel 1149 Cunio, Donigaglia, Bagnacavallo, che pretendeano
un censo da’ Faentani che vi tenesser banchi. Il conte dovette cercar
pace mettendo casa in Faenza, lasciando mettere in Cunio guarnigione
faentina, e ritraendosi dalla politica: ma ben presto, sotto titolo che
abbia mancato ai patti, è assalito e distrutto il castello. Poi vien la
volta di Lacerata, di Modigliana, di Bagnacavallo.

Terracina ai Frangipani, già signori della città, poi ritiratisi a
Circello e Traversa, vieta di accostarsi oltre la chiesa di S. Nicola
fuor le mura, fuorchè per affari e senz’armi nè seguito. Benevento
sfascia Apice, Terroggia, Sableta, ove Roberto Sclavo ora imprigionava
i passeggeri, or li spogliava od uccideva, come faceano pure i signori
di Frassineta, per ciò spodestati.

I Bolognesi avevano preso i castelli di Corbara, Sassatello,
Monteveglio, Monte Cadumo, Ibora, Dozza, Fagnano, e avuti a soggezione
i signori Cetolani, Savignanesi, di Oliveto, Moreto, Caneto[258]. Egual
movimento ci si mostrerà in Toscana.

Casse in tal guisa le giurisdizioni feudali, le tenute appartenevano
tutte a cittadini, ed erano coltivate da pigionanti e mezzajuoli,
trasformandosi il sistema tedesco dei possessi, e ai servi sottentrando
liberi coltivatori.

Liberi, ma non per questo erano considerati come popolo, cioè donati
della piena cittadinanza; e l’infima gente e gli operaj non restavano
rappresentati nel Governo, non votavano le imposizioni che essi
medesimi pagavano, o la conversione di esse. Ma in ogni rivoluzione, al
primo passo che consiste nel liberarsi, suole tener dietro l’altro, ove
la classe liberatrice vien giudicata tiranna o insufficiente, e una più
bassa pretende prima eguagliarla, poi soverchiarla. Alla rivoluzione
che affrancò i Comuni aveano data principal opera i nobili e i meglio
stanti, che in conseguenza diedero i consoli e i magistrati; gloria
particolare di molte prosapie nostre, di derivare la loro nobiltà dai
liberatori della patria.

Ben presto i plebei pretesero parte al governo, e questa seconda
êra delle repubbliche valse un secolo intero di agitazioni, ora
costituzionali, ora violente. Dentro le città cominciarono dunque a
contendere nobili e borghesi, quelli volendo ricuperare l’autorità che
un tempo aveano posseduta, questi pretendendo in prima parteciparvi
equamente, poi arrogarla a sè soli. La quale contesa non è altro se
non quella che tuttodì si agita nei paesi costituzionali, cioè se a’
soli proprietarj devasi concedere pienezza di diritti: stantechè non al
sangue si faceva mente, ma ai possessi; nobile era chi avesse.

I grossi nobili o casatici, discendenti dagli antichi conti e marchesi
e capitanei, tradizionalmente poderosi, e sostenuti dagl’imperatori,
s’erano abituati al comando sui loro feudi; ed anche giurandosi
cittadini, conservavano i possedimenti e le rôcche, dalle quali sì
spesso erano invitati alle magistrature urbane. Alla plebe, attenta
alle arti e ai traffici, non era possibile esercitarsi nell’armi,
che al contrario formavano l’occupazione e il sollazzo dei nobili;
onde a questi bisognava ricorrere ne’ casi di guerra, massime per la
cavalleria. Anche dopo svestite le armi, al comandare erano predisposti
dal patronato che esercitavano sopra gli antichi loro servi e gli
attuali clienti; dall’inclinazione a riverire nei figliuoli le doti
e i meriti de’ padri; dal trovarsi fra sè legati per parentele o
per ispirito di corpo; dall’avere sì larghi possessi che poteano a
loro voglia affamare la città. Chiamati podestà o capitanei in paesi
forestieri, contraevano l’abitudine dal maggioreggiare, che tanto
facile s’acquista quanto difficilmente si smette; e anche nel proprio
Comune ottenevano onoranze sì per le cariche sostenute, sì pel fregio
della cavalleria. In qualche città soli nobili aveano gli impieghi,
come sembra fosse in Bergamo, ove non appajono contese fra nobili e
plebei, ma de’ nobili fra loro.

Altre volte questi, impediti di prepotere legalmente, volgeansi
all’infima classe, esclusa dal governo e tributaria della città; la
blandivano perchè più docile, e perchè non aveva nè diritti da opporre
ai loro, nè ricchezze per egualiarli; e se le facevano sostegno ne’
tribunali, o nei richiami contro l’oppressione: di che sorgevano due
fazioni, la nobiltà unita ai plebei, e i borghesi indipendenti da
quella. Si contrariavano esse ne’ partiti, nelle elezioni, nei piati,
e spesso il litigio incalorivasi fino a venire alle mani. Vincevano i
nobili? eccoli padroni delle cariche, arbitri delle leggi, e decretare
quanto meglio torna al loro ordine; applauditi dalla ciurma, che al
solito astiava i cittadini grassi. Soccombevano? ritiravansi nelle
avite rôcche, aspettando di ritornar necessarj per essere ridomandati,
o, data occasione, rientrare a forza. Come avviene dei conflitti in
città, la plebe per lo più restava vincitrice; e inetta a governarsi,
e facile ad essere raggirata dagli scaltri, s’appoggiava ad un signore
territoriale, concedendogli poteri illimitati, quali deve averli chi
rappresenta il popolo, e così spianando la via alle tirannidi. Quei
medesimi baroni che aveano giurato il Comune, oltre esercitare nelle
città il potere o l’ingerenza che deriva dall’antica abitudine del
comando, dalla ricchezza e dalla pratica delle armi, negli accordi
eransi riservati certi diritti di guerra e di alleanza, e prerogative.

Per quel carattere personale che aveano tutti gli obblighi nel sistema
feudale, a simili accordi poteasi rinunziare ad arbitrio; e poichè
talvolta il nobile era cittadino di due Comuni, cercava appoggio
dall’altro qualora coll’uno cozzasse: fomento a fraterni dissidj.
Difficilmente poi rinunziavano al diritto preziosamente mantenuto delle
guerre private, e dentro le città stesse moveansi battaglie tra loro;
perciò munivano i palazzi a guisa di fortezze, con ponti levatoj e
torri e catene per le vie. Trentadue torri coronavano o minacciavano
Ferrara, cento Pavia, poco meno Cremona e Bologna: diecimila a Pisa,
dice Beniamino da Tudela, e «creda chi vuole» esclama il Muratori;
a Firenze l’architettura massiccia, coll’enormi bugne, le anguste
finestre, le molte torri, e le porte ferrate, attesta ancora quello
stato di guerra da vicino a vicino. Lo statuto di Genova proibiva di
lanciare projetti dalle torri, neppure in occasione di combattimento:
se ne seguisse omicidio, la torre veniva demolita; se no, multa di
venti lire; e se il padrone non potesse pagarla, distruggevansi due
solaj d’essa torre. Talvolta una città era divisa tra più signori, e
per esempio in Mantova i Bonaccossi e i Grossolani erano capi-parte
nel quartiere di Santo Stefano, gli Arlotti e i Poltroni in quello di
Cittavecchia, i Riva e i Casaloldi in quel di San Jacopo, i Zanecalli e
i Gaffari in quel di San Leonardo. Bisognava dunque munire un quartiere
contro l’altro, serragliare i ponti, sorvegliare le strade.

Nelle città più floride per commercio, i mercanti vollero partecipare
alla sovranità d’una patria, al cui prosperamento sentivano aver tanto
contribuito. E fin qui chiedeano il giusto; ma l’irritamento prodotto
dal contrasto e la baldanza del successo li spinsero a volere esclusi
quelli, cui da principio non avevano che domandato di compartecipare.
Firenze rimosse dalla Signoria chi non fosse matricolato in un’arte; i
nove signori di Siena e gli anziani di Pistoja dovean essere mercanti o
della classe mezzana; altrettanto in Arezzo; di maniera che per infamia
notavansi tra’ nobili chi mal meritasse del Comune. Modena pure ebbe un
registro sì fatto, e l’imitarono alcun tempo Bologna, Padova, Brescia,
Genova ed altre città libere sullo scorcio del xiii secolo. Anzi a Pisa
i nobili erano esclusi dal far testimonianza contro un plebeo; pena la
testa se uscissero di casa con arme o senza quando si faceva rumore; e
bastava la voce popolare per condannarli[259]. Il cencinquantesimo del
libro I degli statuti di Roma prescrive che un barone o una baronessa,
i quali abbiano una lite civile o criminale con un popolano, non
possano entrare in palazzo, ma solo i loro avvocati e procuratori; e se
il popolano comprometter voglia la lite in due popolani, essi baroni
sieno costretti starvi: nè tampoco il giudice della causa possa mai
parlare con essi barone e baronessa.

A Lucca soli i cittadini abitanti in città costituivano propriamente
la repubblica; gli altri chiamavansi _foretanei_ se oriundi lucchesi,
e _foresi_ se avveniticci, e non partecipavano ai privilegi urbani.
I cittadini poi divideansi in potenti o casatici, e popolari. I
casatici non solo erano esclusi dal governo e dalle società delle
armi del popolo, come i cavalieri e cattanei, ma non si ammettevano
a testimoniare contro popolani; mentre questi non erano puniti
di calunnia se non potessero provare la incolpazione data ad
un patrizio[260]. Era insomma un ricolpo de’ mercadanti contro
l’aristocrazia, della ricchezza industre contro la territoriale. I
commercianti e i possessori apparecchiavano governi a tutto vantaggio
della propria classe e a danno dell’altra, senza riguardo al grosso
della popolazione, che però acquistando di forza, sorgeva colle sue
pretensioni, ed aumentava quel bollimento universale.

Noi non teniamo vera repubblica se non il governo di tutti per
vantaggio di tutti: l’antagonismo conduce necessariamente a rotture,
e queste riescono a rivoluzioni o di governo o di piazza; ma
come evitarle sinchè stanno a fronte due razze non ancora fuse, i
conquistatori e i conquistati? I nobili si agitavano e combattevano
perchè n’aveano i mezzi; atteso il gran numero di parenti, avvolgeano
ne’ loro litigi lo Stato intero; e perciò diceasi che i nobili
erano la ruina del paese. Pure in essi si suppongono educazione più
accurata, sentimenti meno interessati, spirito di famiglia conservato:
vi occorrono maggiori esempj di fermezza, come a Sparta, a Roma, a
Venezia, attesochè, non conoscendo superiore che Dio, elevano gli
spiriti sovra il resto della nazione, e di grandi cose li fa capaci
l’emulazione de’ loro pari. Ma facilmente trascendono in oligarchia,
non soltanto insuperbendo della propria indipendenza, ma minacciando
l’altrui; e per restare tirannetti ne’ castelli, piaggiano i regnanti,
despoti e schiavi al tempo stesso.

D’altro lato è agevole e comune il lanciare un motto di sprezzo sui
governi di mercanti: ma oseremo noi farlo quando vediamo Firenze durare
sì lunghi e magnanimi sforzi, elevarsi a splendidissima civiltà,
ed ultima conservare sua franchezza in Italia? Certo, la esclusione
dei nobili sottraeva forze utilissime alle repubbliche italiane; il
Governo decretava parzialissimo; i popolani grassi e la gente nuova
trascorsero a fasto e prepotenza quanto i nobili, senz’essere sostenuti
come questi dal lustro de’ padri, che pur lusinga le plebi. Le quali se
veneravano nel signor d’oggi la memoria del magistrato e del capitano
antico, mal si rassegnavano all’aristocrazia mercantile, sia perchè
più speculatrice e men generosa, sia perchè duole il veder coloro
che soleansi riverire conculcati da altri, cui unico merito erano i
sùbiti guadagni. Adunque sprezzati dalle famiglie, sgraditi alla plebe,
minacciati da superiori e da inferiori, dovettero i mercanti reggersi
anch’essi con modi arbitrarj ed assoluti.

Non che dunque la gara fra nobili e plebei fosse misero parto della
libertà, nasceva dal non essersi, al tempo della rivoluzione, ottenuta
intiera la franchezza e lasciate accanto ai liberi Comuni la campagna
servile, le giurisdizioni feudali, e dappertutto la sciagurata
ingerenza degl’imperatori. In grazia della quale le contese cittadine
furono inacerbite dalla divisione di Guelfi e Ghibellini.

Questi nomi, nati in Germania (pag. 89), furono troppo presto adottati
dall’Italia per designare due partiti, in lei da secoli contrariantisi;
li conservò quando più non s’udivano negli altri paesi, e per essi
straziò le proprie viscere anche quando già era fatta cadavere. «Quelli
che si chiamavano Guelfi, amavano lo stato della Chiesa e del papa;
quelli che si chiamavano Ghibellini, amavano lo stato dell’Imperio e
favorivano l’imperatore e suoi seguaci» (VILLANI). Ne’ primi prevaleva
il desiderio di vendicarsi della dinastia sveva, e sviluppare da
ogni legame forestiero la libertà dei Comuni: i Ghibellini credeano
che il conservarsi ciascun paese in libertà, senza dipendere da un
poter superiore, recherebbe inevitabilmente a discordie, per le quali
gli Italiani si logorerebbero colle proprie forze. Gli uni dunque
aspiravano come a supremo bene alla indipendenza dell’Italia, e che
potesse ordinare i proprj Governi senza influsso forestiero: gli altri
vagheggiavano l’unità del potere, come unico modo di fare l’Italia
concorde entro e rispettata fuori, dovesse pure sminuirsene la libertà
fortuneggiante.

Erano dunque due partiti generosi e con aspetto entrambi di equità;
e solo que’ liberalastri che nel passato rivangano ragioni di
oltraggiare i presenti, possono sentenziare infamia o apoteosi all’uno
o all’altro. I due partiti riconoscono un principio superiore a tutte
le rivoluzioni, la distinzione del potere temporale dall’ecclesiastico,
dello spirito dal comando, della fede dal diritto, della coscienza
dell’individuo dal vigore della società, dell’unità umana dall’unità
civile. Il prevalere d’ognuna di queste tesi porta necessariamente
l’antitesi dell’altra; se la Chiesa si fa democratica col popolo,
l’impero si fa democratico colla plebe; se i Guelfi stabiliscono
l’eguaglianza, i Ghibellini vogliono tutelarla colla legge; se prevale
l’idea della libertà individuale, rendesi necessario frenarla colla
potenza sociale. Il sapere con qual dei due stesse la miglior ragione è
viepiù difficile a chi non sappia trasferirsi in quell’età e valutarne
le condizioni e gli avvicendati mutamenti; giacchè può ben disputarsi
se le fasce convengano o no al bambino, ma traviserebbe la quistione
chi rispondesse che all’uomo adulto non stanno bene. Quelli che non
apprezzano la libertà se non politica, e questa negativa, oppositrice,
non sanno credere che il papato rapresentasse per tutto il medio evo la
parte più franca ed avanzata, unico oppositore alle prepotenze, unica
voce del popolo contro i guerrieri, del pensiero contro le lancie.

Matteo Villani chiamava la parte guelfa «fondamento e rôcca ferma e
stabile della libertà d’Italia, e contraria a tutte le tirannie, per
modo che, se alcuno diviene tiranno, conviene per forza ch’e’ diventi
ghibellino, e di ciò spesso s’è veduto l’esperienza». E soggiunge:
— L’Italia tutta è divisa mistamente in due parti; l’una che séguita
nei fatti del mondo la santa Chiesa, secondo il principato che ha da
Dio e dal santo Imperio in quello; e questi sono denominati Guelfi,
cioè _guardatori di fe_; e l’altra parte seguitano l’Imperio, o fedele
o infedele che sia nelle cose del mondo a santa Chiesa, e chiamansi
Ghibellini, quasi _guida belli_, cioè guidatori di battaglie, e
séguitane il fatto che per lo titolo imperiale sopra gli altri sono
superbi e motori di lite e di guerra. Gl’imperatori alamanni hanno
più usato favoreggiare i Ghibellini che i Guelfi, e per questo hanno
lasciato nelle loro città vicarj imperiali con loro masnade; i quali
continuando la signoria, e morti gli imperatori di cui erano vicarj,
sono rimasti tiranni, levata la libertà a’ popoli, e fattisi potenti
signori e nemici della parte fedele a santa Chiesa e alla loro libertà.
E questa non è piccola cagione a guardarsi dal sottomettersi senza
patti a detti imperatori. Appresso è da considerare che i costumi e i
movimenti della lingua tedesca sono come barbari e strani agl’italiani,
la cui lingua e le cui leggi e costumi, e i gravi e moderati movimenti,
diedono ammaestramento a tutto l’universo, e a loro la monarchia del
mondo. E però venendo gli imperatori d’Alemagna col supremo titolo,
e volendo col senno e con la forza d’Alemagna reggere gl’italiani,
non lo sanno e non lo possono fare: e per questo nelle città d’Italia
generano tumulti e commozioni di popoli, e se ne dilettano per essere
per controversia quello che essere non possono nè sanno per virtù o per
ragione d’intendimento, di costumi e di vita. E per questo la necessità
stringe le città e i popoli, che le loro franchigie e stato vogliono
mantenere e conservare, e non esser ribelli agl’imperatori alamanni, di
provvedersi e patteggiarsi con loro; e innanzi rimanere in contumacie
con gl’imperatori, che senza gran sicurtà li mettano nelle loro
città»[261].

Da qui, e più dalla serie storica appare come i Guelfi non volessero
sottrarsi da ogni soggezione degl’imperatori, bensì non sottoporvisi
che a patti; sicchè oggi si paragonerebbero al partito costituzionale.
Chi guardi i mali che gl’imperatori cagionarono all’Italia, e
l’esecrazione che popolare dura fin oggi contro il Barbarossa; chi
pensi che le più generose città, Milano e Firenze, stettero sempre
antesignane della parte guelfa, e che quest’ultima diede l’estremo
ricovero all’indipendenza italica, mentre chi voleva tiranneggiare
un paese ergeva bandiera ghibellina, propende a desiderare che i
Guelfi fossero prevalsi, e le città ordinatesi a comune sotto il manto
del pontefice, che coi consigli le dirigeva, e coll’armi spirituali
reprimeva gli stranieri.

Gli alti e insegnati uomini che caldeggiarono il sentimento ghibellino,
od erano gente stipendiata dagl’imperatori come Pier dalle Vigne, o
infatuati dell’antichità come i giureconsulti, o trascinati da passione
come Dante, il quale, sbandito da’ Guelfi, si fe ragionato propugnatore
della opinione avversa: eppure nel suo libro _Della monarchia_, ove
(credo senza servilità d’animo, ma per quella stanchezza del parteggiar
cittadino che cerca riposo fin nel despotismo) assoda la incondizionata
tirannide, brama che l’Italia riducasi sotto un imperatore, bensì a
patto che questo sieda in Roma. Chi più ghibellino del Machiavelli?
eppure con magnanimo voto chiude l’abominevole suo libro.

D’altra parte i diritti imperiali intendevansi allora ben altrimenti
da oggi, importando essi nulla meglio che una supremazia, innocua
alle particolari libertà. Pertanto i Guelfi ideando la teocrazia si
mostrarono più immaginosi, probi utopisti; i Ghibellini, più reali e
pratici, ricordavano che le società sono fatte d’uomini e per uomini:
lo spirito democratico dei primi declinava all’insolenza individuale
e alla sregolatezza; l’idea organatrice degli altri li portava alla
forza e alla tirannide: ma in fondo la loro è la causa stessa, la
stessa divisione che appare in tutte le storie, di plebei e patrizj,
di schiavi e franchi, di Rose Rossa e Bianca, di Cavalieri e Teste
Rotonde, di progressisti e retrivi, di liberali e servili.

È natura delle fazioni di svisare il più onesto scopo; e abusandone
o esagerando o traviando, porre il torto dov’era la ragione. I grandi
feudatarj che i perduti privilegi ambivano ricuperare, non ne vedeano
via che coll’attaccarsi all’imperatore e appoggiarne le pretendenze:
sempre poi amavano meglio dipendere da esso, grandissimo e lontano,
che non dai borghesi, da villani rifatti, da un frate che talora li
dirigeva. Chiarivansi dunque ghibellini, stimolavano l’imperatore a
calare in Italia, e per contrariare al papa furono sin veduti favorire
gli eretici.

Gran potere davano ai papi nella bassa Italia l’alto dominio sopra la
Sicilia; nell’alta, i radicati rancori contro gli Svevi; dappertutto
le insinuazioni del clero e massime dei frati, guide dell’opinione, la
quale può tutto ne’ governi a popolo, dove si delibera secondo fantasia
e sentimento. L’imperatore valeva sulle repubbliche soltanto colla
forza delle armi, giacchè non è facile guadagnare tutta una gente,
sempre gelosa di chi possiede l’autorità. Al pontefice non restava che
l’efficacia della persuasione: ma anch’egli principava, e disponeva
d’eserciti, e spesso, come uomo, serviva a private passioni; e i Guelfi
sposavano talora una causa, non perchè giusta e confacevole alla
libertà, ma perchè dal pontefice preferita. I Ghibellini han vinto;
Italia non ha ancora finito di piangerne.

Nè li crediate meri nomi di taglia: avevano Comune, sindaci, podestà
proprj; nascevasi d’una tale parzialità, e diserzione consideravasi
il passare ad altra; i trattati si facevano a nome della repubblica
e della fazione prevalente. Fin nei minuti costumi doveano fra loro
sceverarsi: questi un berretto, quegli un diverso usavano; due finestre
aprivano i casamenti dei Guelfi, tre i Ghibellini; quegli alzavano
i merli quadrati, questi a scacco; e la nappa, o un fiore[262], o
l’acconciatura de’ capelli, o il saluto, e fin il modo di trinciare il
pane o di piegare il tovagliuolo discernevano il Guelfo dal Ghibellino.
I Ghibellini giurano alzando l’indice, i Guelfi il pollice; i primi
tagliano i pomi di traverso, i secondi perpendicolarmente; quelli
adoprano vasi semplici, cesellati questi; il modo di passeggiare, di
scoccar le dita, di sbadigliare, di arnesar gli animali, la dritta
o la sinistra, il numero due o il tre, tutto insomma divien segnale;
i Bergamaschi conobbero che certi Calabresi eran di fazione opposta
al modo di tagliar l’aglio. A Firenze, coi beni tolti ai Ghibellini
espulsi si formò una _massa guelfa_ onde mantenere e invigorire la
parte trionfante; un magistrato apposta la amministrava con tre capi
bimensili, consiglio secreto di quattordici membri ed uno grande di
sessanta, tre priori, un tesoriere, un accusatore dei Ghibellini;
società regolare e permanente, armata e ricca, che si sostenne quanto
la repubblica.

Al tempo di Carlo d’Angiò e per suo suggerimento i Parmigiani formarono
(1266) una _Società de’ Crociati_ per sostenere la causa guelfa,
sotto la protezione di sant’Ilario vescovo di Poitiers; e a quella si
aggregarono altre corporazioni del paese, talchè divenne potentissima,
comprendendo molte migliaja d’uomini, che erano iscritti in un
registro. Aveano un capitano e alquanti primicerj, che doveano anche
tor di mezzo ogni dissensione, senza usar forza. Molti statuti furono
fatti ad incremento di questa Società, ed uno vietava agli abitanti
della città e del territorio di parte guelfa di entrare in parentela
con chi non fosse della parte stessa. Il capitano de’ crociati, e che
poi fu detto capitano del popolo, e aveva il comando delle milizie,
era forestiero, durava sei mesi, aveva un giudice, un socio, due
notaj, il che attesta che esercitava una parte di giurisdizione, benchè
sussistesse anche il podestà: e questo e quello subivano il sindacato.
Il gran consiglio di cinquecento doveva, come i magistrati, essere
eletto tra quei che formavano la Società de’ Crociati, la quale così
divenne arbitra del Comune, e sorgente unica del potere legislativo,
benchè non perdesse il carattere di milizia[263].

Solo tardi i nomi di Guelfi e Ghibellini perdettero la primitiva
significazione, e parve non designassero che partiti, nati dalle
ambizioni di persone e di case; s’abbracciava l’uno senz’altro motivo
se non lo stare coll’altro gli avversarj; uomini e città li cangiavano
dalla state al verno; pretesto a rancori privati, a baruffe, a
sbranarsi tra sè, finchè riuscissero all’ultimo conforto degli stolti,
il servir tutti[264].

In popolo libero non si governa che per via di fazioni, anzi una
fazione è il Governo stesso, il quale tanto è più forte e perseverante,
quanto tra il popolo si trovano partiti più permanenti e compatti.
Ma siffatti non si formano e mantengono se non dove fra gl’interessi
de’ cittadini esistono dissomiglianze e opposizioni così evidenti e
durevoli, che gl’intelletti siano condotti e fissati da sè in opinioni
opposte: all’incontro, è difficile restringer molti in una politica
uniforme là dove i cittadini rimangono ad un bel circa eguali, giacchè
allora bisogni effimeri, frivoli capricci, interessi particolari creano
e scompongono ogni istante fazioni, l’incertezza e avvicendamento delle
quali fa agli uomini nojosa l’indipendenza, e mette a repentaglio la
libertà, non in grazia dei partiti, ma perchè niun partito è in grado
di governare.

Nè essi portano gran pregiudizio quando rampollano dalla costituzione,
giacchè allo scopo loro si connette sempre la speranza di migliore
governo; anzi a quelli vanno debitrici di loro prosperità le nazioni
che liberamente si reggono, e in cui, pendasi ad aristocrazia o a
democrazia, a governo personale o a ministeriale, sempre si tende e
spesso si giunge al meglio del paese. Ma quando si mescoli, come in
Italia, un fomite forestiero, l’interesse della fazione prevale a
quello della patria, e s’immola fin la libertà per conseguirlo. Toscana
e Venezia furono l’una democratica, aristocratica l’altra, eppure
stettero: in Lombardia Guelfi e Ghibellini spingevano l’occhio fuor
della patria, e del pari la sagrificavano.

Robusti, caldi di superbia e d’invidia, nel consiglio impugnano il
parere più sano, perchè proposto dalla parte avversa; poi mene segrete
e intelligenze parziali; poi sconnesse le famiglie dal campeggiare
padri e fratelli sotto bandiera diversa; poi per ogni lieve occasione
rompere ai peggiori termini di nemici. «Quasi ogni dì, o di due dì
l’uno si combattevano insieme cittadini in più parti della città,
di vicinanza in vicinanza, come erano le parti; e aveano armate le
torri, che n’avea la città (di Firenze) in gran quantità e numero, e
alte cento e cenventi braccia l’una. E sopra quelle facevano màngani
e manganelle per gettare dall’una all’altra, ed era asserragliata
la strada in più parti. E tanto venne in uso questo gareggiar fra’
cittadini, che l’un dì si combattevano, e l’altro dì mangiavano e
beveano insieme, novellando delle prodezze l’un dell’altro che si
facevano a quelle battaglie»[265].

Cominciasi da un conflitto in piazza, determinato da qualche
accidente in apparenza frivolo, ma realmente derivato dall’intima
natura della città; e subito i cittadini dividonsi in due partiti, i
quali non cercano che annichilarsi un l’altro, senza riguardi, senza
capitolazione. L’ira è unica ispiratrice; una parte trovasi inferiore,
e non tanto perchè impotente a sostenersi, quanto pel dispetto di non
voler obbedire agli avversarj, esce di città. I suoi fautori rimasti,
deboli e vinti, sono uccisi senza pietà da quella rabbia che si
esacerba nello sfogarsi; dei profughi sono demolite le case, confiscati
e sperperati i terreni, e la metà trionfante stabilisce nella città
quella pace che viene dalla mancanza di nemici. Presto però i vincitori
medesimi si suddividono in moderati ed eccessivi; i fuorusciti,
congiunti dalla sventura, si rannodano alla campagna con altri di lor
colore, e con sussidj di borgate o città consenzienti, riminacciano la
città, l’assalgono, la prendono, e alla lor volta uccidono, incendiano,
proscrivono.

È la parte de’ popolani che leva il rumore? tocca a stormo; le vie
si asserragliano per impacciare i cavalli, nerbo della nobiltà;
questa assalgono ne’ palazzi fortificati, ne espugnano le torri. I
gentiluomini, rincacciati di posto in posto, a grave stento possono
aprirsi un varco, mentre i vincitori malmenano i clienti e le robe dei
vinti, il tempio del Dio della pace profanano cogl’inni della vittoria
fratricida. Ma appena in campagna aperta può la loro cavalleria
spiegarsi, i nobili tornano superiori; ricorrono per ajuto ai signori
castellani o ad altri paesi di egual fazione, trattano con quelli
come potenze riconosciute, li persuadono a guerra; allora bloccano la
patria, l’affamano, e v’entrano a forza, alla lor volta diroccando ed
esigliando; oppure rientrano a patti, e giurano paci centenarie che
fra un mese saranno violate. Queste alterne espulsioni formano la quasi
unica storia del tempo.

Così si amplia la guerra cittadina in cospirazioni, adunanze, consigli,
alleanze; cercasi una città anche nemica, perchè del partito medesimo;
i fuorusciti figurano come una potenza distinta; le fazioni interne si
intralciano colle esterne; e l’economia geografica è sbilanciata dalla
logica de’ partiti, finchè questa viene a identificarsi con quella.

Nè gli uni nè gli altri però vogliono la distruzione della città,
bensì di possederla e dominarla. A questo intento, anche allorchè vi
stanno entrambi i partiti, devono tenersi in guardia e in disciplina,
avendo magistrati proprj, riunioni, erario, forza, e di fuori alleanze
speciali, alle quali rifuggendo allorchè in città non son sicuri di
poter dimorare tutto il domani, cominciano a considerarsi qualcosa
più che semplici cittadini, a concepir l’idea d’un partito, d’una
nazione, nella quale tutta quanta si trovano alle prese i due partiti.
Ma la lotta, fondandosi su passioni non su principj, è necessariamente
interminabile, non avendo un esito, non portando una vittoria
definitiva, ma intanto elevando un sempre maggior numero di persone
alla dignità di cittadini.

I popolani di Piacenza nel 1234, espulsi i loro nobili, si allearono
coi popolani di Cremona, i quali aveano tolto a capitano il marchese
Pelavicino; e questo con cento cavalieri e molti balestrieri delle due
città ruppe i nobili fuorusciti. Essi fanno lega con quei di Borgotaro,
di Castellarquato, di Firenzuola, e presentano a Gravago battaglia,
dove lasciano prigionieri quarantacinque uomini d’arme e da ottanta
fanti. I popolani cremonesi e piacentini prorompono di nuovo in armi,
assediano il castello di Rivalgario, ma non possono espugnarlo. Alfine,
per intromessa di Sozzo Colleoni di Bergamo, si riconciliano coi
nobili, pattuendo che questi avessero metà de’ pubblici onori e due
terzi delle ambasciate.

I vincitori non sempre erano moderati, nè solo momentanei i danni; e
nell’ebbrezza del trionfo si spingeva la città a guerra coi vicini,
o nello statuto si introducevano mutazioni non per utilità comune,
bensì per corroborare la parte trionfante; ma sicurtà vera non si trovò
mai, restando sempre una fazione malcontenta e una turba fuoruscita,
gagliardissimo strumento ad ogni tentatore di novità. In una sola volta
escono dal Cremonese centomila esigliati nel 1226; nel 1274 trecento
famiglie da Bologna, composte di dodicimila persone: quando Castruccio
nel 1323 osteggiava Firenze, per ottenere perdonanza venivano ad
offrirsi di servire contro di lui ben quattromila Fiorentini, piccolo
resto di quelli cacciati vent’anni prima[266]. Non durerà mai quieto il
paese che ha molti fuorusciti, i quali, per desiderio della patria, per
la baldanza che dà il non aver nulla a perdere, per le facili speranze
che sono il retaggio degli esigliati, movono, praticano, irritano
dentro e fuori.

Quindi per tutta Italia un combattersi da terra a terra, e talvolta
per ragioni sì frivole, quanto oggi ne’ duelli. Nomi d’obbrobrio
ciascuna città aveva affisso all’avversaria, e da questi cominciavansi
diverbj che terminavano col sangue[267]. Un cardinale romano convita
l’ambasciatore di Firenze, e udendogli lodare un suo bel catellino,
glielo promette; sopraggiunge l’ambasciatore di Pisa, che del cagnuolo
s’invoglia anch’esso, e n’ha promessa eguale: da ciò discordia e
guerra viva. Una secchia, dai Bolognesi rapita a quei di Modena, diede
soggetto a guerra e al poema del Tassoni. Un catorcio involato suscitò
guerra fra Anghiari e Borgo Sansepolcro, di che il Tevere andò tinto
in rosso. Quei di Chiusi combatterono i Perugini per l’anello pronubo
di Maria Vergine, che essi conservano preziosamente, che un frate aveva
sottratto.

Quali cronache non sono piene di queste rivalità energiche e clamorose,
e de’ vergognosi trionfi sopra i vicini? I Modenesi assediano Ponte
Dosolo, e smantellatolo ne involano la campana che pongono nella
torre maggiore: un’altra volta da Bologna portano via le petriere e le
collocano nella cattedrale, e voltano lo Scultenna su quel territorio
per guastarlo. Genova impone a Pisa di abbassar tutte le case fin al
primo solajo: e ancora vi stanno sospese le catene strappate a Porto
Pisano; e sull’edifizio del Banco un grifo che adunghia l’aquila e
la volpe, simboli di Federico I e di Pisa, col motto _Griphus ut has
angit, sic hostes Genua frangit._ Lucca mette degli specchi sulla torre
d’Asciano perchè le donne di Pisa vi si possano mirare; e Pisa va ad
assediar Lucca, e mette grandi specchi affinchè i loro nemici vedano
come impallidiscono; un’altra fiata fabbricano il forte d’Illice, e
vi scrivono: «Scopabocca al genovese, crepacuore al portovenerese,
strappaborsello al lucchese». Perugia erge innanzi a Chiusi la torre
_Becca questa_, e i Chiusini vi oppongono la _Becca quella_. All’arco
di Galieno in Roma era attaccata la chiave della porta Salciccia di
Viterbo, ribellatasi contro il senato: i Perugini dalla vinta Foligno
asportarono le porte sovra il carroccio de’ vinti, e da Siena le
catene della giustizia, che collocarono sovra la porta del podestà: i
Lodigiani eternarono (si dice) nelle medaglie uno scorno usato ai vinti
Milanesi: questi faceano giurare al podestà di non lasciar più mai
rifabbricare il distrutto Castel Seprio; Siena imponeva altrettanto per
quel di Menzano, i Novaresi per quel di Biandrate.

È fatica persino in una storia municipale il seguitar quelle guerre
senza gloria, interrotte da paci senza riposo, varie negli accidenti,
ma uniformi negli impulsi; nè noi vogliam dare che i lineamenti e
il carattere generale di quella età. Brescia stava sempre in armi
da un lato contro Cremona, massime in causa delle acque dell’Oglio,
dall’altro contro Bergamo pei disputati confini del lago d’Iseo e
della val Camonica; e avendo essa, come dicemmo, nel 1191 aggiunto al
suo territorio i Castelli di Sarnico, Calepio e Merlo, i Bergamaschi,
per vendicarsene, s’unirono ai Cremonesi, già da essi ajutati contro i
Bresciani. Subito una parte e l’altra si prepara di alleanze, e Pavia,
Lodi, Como, Parma, Ferrara, Reggio, Mantova, Verona, Piacenza, Modena,
Bologna vengono contro i Bresciani, e assediano i castelli di Telgate
e Parlasco; ma i Bresciani, capitanati da Biatta di Palazzo, gli
affrontano a Rudiano, e li mettono in tal rotta, che rimase al luogo il
nome di Malamorte.

I nobili, che aveano in mano il governo di Brescia, istigati
dai Milanesi, vollero poco dopo spingere a nuova guerra contro i
Bergamaschi; ma il popolo, svogliato di tanti sacrifizj, ritorse le
armi contro i nobili, e sanguinosamente li cacciò di città. Essi
ricoverarono sul Cremonese, e formarono la società di San Fausto,
alla quale i plebei opposero un’altra, detta Bruzella: e quelli
si allearono con Cremona, Bergamo, Mantova, questi coi Veronesi, e
lungamente agitarono le nimistà. Altre ne mossero il 1199 Parma e
Piacenza, disputandosi Borgo Sandonnino: e colla prima campeggiarono
Cremona, Reggio, Modena, Bergamo, Pavia; coll’altra i Milanesi,
Bresciani, Comaschi, Vercellesi, Novaresi, Astigiani, Alessandrini,
finchè l’abate di Lucedio non riuscì a metter pace. Nel 1225 Genova
trovavasi impegnata in guerra contro gli Alessandrini, collegati questi
con Vercelli, Alba, Tortona; con lei Asti, il conte Tommaso di Savoja,
le due Riviere, i conti di Ventimiglia, i marchesi del Carretto, di
Ceva, di Cravezana, del Bosco, tutti i castellani del Garessio e val di
Tanaro, ed altri baroni e capitani.

Nel 1208 il marchese Azzo d’Este coi Ferraresi del suo partito e col
Comune di Ferrara[268] combinava lega coi Cremonesi, obbligandosi a
guardare, salvare, difendere, in tutta la terra e l’acqua del vescovado
e del distretto loro nell’andare, stare e tornare, tutti gli uomini
di Cremona nella persona e negli averi; soccorrerli a mantenere
o recuperare la loro terra contro qualsifosse gente o persona, e
nominatamente Crema e l’isola Fulcheria e le terre di qua dall’Adda;
ogni anno andranno al servizio di Cremona col carroccio[269] e coi loro
cavalieri e fanti; e due volte l’anno con tutti i soldati e arcieri
della città e del vescovado staranno in servizio loro a spese e danni
proprj per quindici giorni; nè partiranno senza licenza de’ rettori di
Cremona, data in parlamento o nel consiglio di credenza. Passati quei
giorni, se i Cremonesi vogliono rifare i danni e le spese, dovranno
quelli rimanere quindici altri dì, ove ne siano richiesti. Altrettanti
opreranno qualvolta siano richiesti dai rettori o dai consoli o per
lettere sigillate del comune di Cremona; e quindici dì dopo l’avviso
movendo col carroccio e altre forze, al più presto si metteranno
nell’esercito di Cremona, e a tutti i nemici di questa vieteranno
il passo, i soccorsi e ogni negozio sulle lor terre. Se mentre essi
campeggiano in servizio di Cremona prendono alcuni dei nemici di
questa, li daranno a quel Comune fra otto giorni, salvo il cambio se
sia stato preso alcuno dei loro. Ogni anno il podestà o console delle
città prelodate giurerà questi accordi, e si farà ogni quinquennio
giurare da tutti i cittadini di sopra dei quindici anni e di sotto dei
settanta.

Le gare talvolta componeansi a giudizio d’amici o di arbitri; come le
differenze tra città e vassalli o Comuni si compromettevano ne’ consoli
di giustizia o nei savj. Quando poi l’ire infierivano peggio, nè altro
riparo trovavasi, soccorreva quello che in essi tempi era universale,
la religione, che tra le baruffe private, tra le file dei combattenti
inviava l’inerme sua milizia, a sospendere le izze fraterne in nome del
Signore. Ma poichè ognuno era persuaso che chi non otteneva supremazia
rimarrebbe all’ultima oppressione, le discordie ben presto divampavano:
talvolta, nel mentre stesso che giuravasi la pace, un’occhiata
dispettosa, un motto frizzante, un gesto mal interpretato, facea di
nuovo sguainar le spade.

Le gelosie e le gare rinascenti indebolivano la coscienza dei doveri da
Stato a Stato, da uomo a uomo; impedivano si consolidasse uno spirito
pubblico, fondamento di nobile avvenire; alla patria restava tolto
di valersi dei migliori, esclusi perchè guelfi o perchè ghibellini;
consigliandosi coll’ira o col favore anzichè colla giustizia, non si
cercava il più giusto e libero governo, ma il trionfo d’una parte,
adoprandovi mezzi che sovvertivano la libertà. Quello stuolo di
fuorusciti, intenti sempre a governare il paese da di fuori e con
passioni malevole, stoglieva dall’opposizione legale e dallo sviluppo
progressivo; abituava a non regolarsi su principj ben posati, a non
calcolare l’andamento dei fatti e la situazione, ma sempre attendere
dall’esterno avvenimenti impreveduti, e fidare ne’ cataclismi: funesta
abitudine, che gl’italiani più non doveano disimparare.

Nessun momento più pericoloso alle franchigie che quello d’una
vittoria. Inebbriati da questa, i popoli più non ravvisano pericoli,
e non che por limiti a chi li guidò al trionfo, credono acquisto il
fortificarlo in modo, che possa impedire un nuovo rialzarsi della
fazione avversa. Ma i mezzi offertigli a quest’uopo facilmente può
egli convertire a disastro della patria. A Como rimasti vincitori i
Rusca nel 1283, i tre podestà del Comune, del popolo e della parte
dominante ebbero facoltà di stabilire, col consiglio di savj eletti,
qualunque statuto giudicassero opportuno ad essi Rusca e al comune di
Como. Rivalsi i Vitani nel 96, il podestà di questi decretò che ogni
mese si creassero due podestà di essa fazione, i quali attendessero
all’innalzamento di questa e alla depressione dei Rusca; di cui si
abbattessero le insegne, si cassassero le vendite e le donazioni, i
loro vassalli e clienti si spogliassero d’ogni diritto acquistato da
diciotto anni in poi, s’annullassero i giuramenti fatti a loro, e se ne
squarciassero le torri e le abitazioni.

Guardiamoci però dal giudicare quei subugli colle idee d’un secolo
che reputa primo elemento di felicità il riposo; e di far bordone
alle sentimentalità di chi non sa vedervi che ricchezze sperperate
e fratelli uccisi da fratelli. Capricci di re, puntigli di
ministri, guerre dinastiche, ambizioni napoleoniche in qualche anno
scialacquarono il decuplo di sangue e denaro, che non in secoli tutte
le battaglie de’ Comuni italiani. Le quali nelle storie leggiamo
accumulate così, che facilmente crediamo continui i macelli; e a tacere
le lunghe paci, non vogliamo ricordarci che quelle guerre finivano in
un giorno o in pochi; che le battaglie riuscivano sì poco sanguinose,
da attirare le beffe degli inumani politici del secolo xvi, i quali
vedeano le ben diverse qui recate dagli stranieri[270].

L’odierna civiltà strappa alle famiglie un figliuolo sul quale vivono
padre e madre, e lo obbliga a servire la società per un prezzo che a
pena basta al sostentamento, e ciò negli anni suoi migliori, per poi
dopo molti rimandarlo senza un mestiere e disusato dalla fatica. I
nostri coscritti videro tremando scuotersi il loro nome nell’urna che
dovea decidere qual d’essi lascerebbe le occupazioni e le consuetudini
della sua gioventù, per militare in causa che ignora, sotto capitani
che non conosce, obbedendo come una macchina, e trattato come inferiore
agli altri cittadini. Lontano dalla patria, dai cari, alcuni si
logorano per le fatiche inconsuete, molti pel tedio e per ribrama dei
paterni tetti. Perisce? è un soldato di meno, un nome di più sulla
lista dei morti. Vince? non altro godimento gliene viene che di veder
trionfare i suoi capi, o forse di poter incrudelire contro i vinti.
È ferito? lo gettano negli spedali a cura di medici principianti o
subalterni. Finisce la sua capitolazione? torna alla famiglia avvezzo
al bagordo, al prepotere, al non far nulla.

Allora, al contrario, la guerra era un momentaneo dovere, un episodio
della vita. Dalla fanciullezza s’addestravano agli esercizj; divenivano
soldati quando il bisogno lo richiedesse; cessavano appena il bisogno
finisse; combattevano sotto le mura della patria per salvezza de’
suoi, o per quella causa ch’essi aveano giudicata migliore. I monotoni
patimenti de’ quartieri e delle guarnigioni non erano conosciuti: al
tocco della campana, l’uomo piglia le armi, ancora ammaccate dalle
ascie tedesche o dal brando feudale; corre sotto la bandiera della sua
parrocchia; va all’assalto; vince? la sera stessa o il domani torna
alla patria, ostentando i trofei rapiti al vinto; è ferito? trova
ristoro nella propria casa; muore? la patria il compiange, e quella
venerazione alimenta il valore degli altri, e lenisce il lutto di quei
che sopravivono.

Queste guerre faceano soffrire; chi lo nega? Il Machiavello ne’ Guelfi
e Ghibellini non vede che umori di parte, follie di malcontenti e di
ambiziosi, pestilenza derivata alla sua città da una prima discordia di
famiglie. Anche il Muratori esce dalla dabbene sua calma per irritarsi
contro queste frenesie di sêtte diaboliche e maledette, ove per vane
parole si sagrificavano ricchezze, sangue, vita, senza riflettere
se la causa fosse utile o giusta. Ma quelle risse erano inevitabili
fra piccoli Stati, e fra tanti elementi eterogenei che conveniva
o assimilare o svellere: non erano frutto della libertà, ma sforzi
per conquistarla, effetti del non possederla intera. L’unirsi Guelfi
e Ghibellini, Repubblicanti e Imperiali a tempesta e bonaccia pel
pubblico interesse, concentrarsi in un pensiero generale, subordinare
le personali inclinazioni a un vantaggio comune ben avvisato,
garantirsi a vicenda in imprese che riuscendo devono profittare
anche a quelli che le impacciano, insomma il patriotismo qual noi
l’intendiamo eppure nol pratichiamo, poteva sperarsi da gente ancor
nuova, da passioni non ammansate? poteva sperarsi che quegli inesperti
conciliassero la libertà coi governi forti, se nol sappiamo far noi
dopo tante misere prove?

Più che da stizze, nascevano le nimicizie da intelletto acuto, che
reca a conoscere il meglio, e dolersi di non possederlo; sicchè nello
squilibrio fra i bisogni e il modo di soddisfarli, l’uomo contende e
s’affatica, nè può fare che non dia d’urto ai vicini. In altri tempi
sembra unanimità nazionale la quiete prodotta dalla comune oppressione:
in quelli invece ogni uomo pensava ed operava da sè; ingegnavasi ad un
fine ch’egli nettamente ravvisava, e con mezzi che da sè sceglieva;
e quell’agitazione, l’esistenza occupata ne’ pubblici interessi,
il dramma continuo, le passioni cozzanti, le quistioni di diritto e
d’onore più che d’interessi materiali, il tendere animato verso una
meta sempre varia ma sempre alta, il soffrire per un oggetto nobile, il
trionfare nei trionfi della patria o della propria fazione, erano parte
di felicità.

Mal ci apponiamo ancora quando non vediamo in queste battaglie che
fraterne riotte. Gli stranieri aveano occupato il paese, spodestati
i natii, e ridottili a servi o a plebe senza diritti; mentr’essi, col
nome di feudatarj o di nobili, si presero i privilegi e il dominio e
i possessi tutti, e dichiararono nazione se medesimi. Per noi, cui
il nascer plebe o patrizio non importa che qualche distinzione nel
povero senno dei vulgari, ha del ridicolo e del compassionevole quel
combattersi fra i due ordini: ma allora significava la prevalenza de’
forestieri o de’ nazionali; se i nostri padri dovessero languir sulla
gleba sudata e non posseduta; se il signore di questa, che la tenea per
ragione di conquista, dovesse poter fare di loro ogni sua voglia, sino
ad ucciderli per pochi denari.

Prevalgono i popolani: ma la parte già dominatrice usa forza e astuzia
per reprimerli e corromperli, e all’uopo s’associa colla potenza
forestiera, da cui trae l’origine sua. Col procedere del conflitto, lo
scopo ne diviene men chiaro, ma in fondo sussiste; poi ravvicinandosi e
innestandosi i partiti, nel nome della fazione dimenticano la diversità
dell’origine, e tutti si chiamano Italiani.

Ciò non toglie di deplorare quell’assiduo parteggiamento, le cui
conseguenze nocquero alla più tarda posterità. Le città guardandosi
con odio e sospetto, non si poterono mai accordare in una federazione
di utilità universale e comune difesa; le scissure interne producevano
lotta anche nell’alta politica, ambi i contendenti sapendo di trovare
un appoggio esteriore; alla fine quasi dappertutto la parte popolare
ebbe il sopravvento, e meno esperta delle faccende pubbliche,
ombrosa per natura sua, e troppo occupata per applicarsi al pubblico
reggimento, rimetteva l’uso delle proprie forze e l’esercizio de’
proprj diritti al valore del più prode o al senno del più avveduto; e
così le tirannie vennero eredi delle comunali libertà.

Altre famiglie non aveano mai perduto i possessi aviti, anzi gli
estendevano, e massime quelli compresi nella disputata eredità della
contessa Matilde; poi nelle guerre parteggiando coll’imperatore,
ne ottenevano privilegi e immunità, e diventavano feudatarj.
Gl’imperatori, che da principio avevano favorito i Comuni a popolo
contro i signori feudali, dacchè li videro ingigantire trovarono di
loro conto spalleggiare i nobili liberi, contrappeso alla potenza
cittadina, e scolte disposte sul loro passaggio. Altri s’erano
conservati indipendenti negli aviti castelli, massime se piantati fra
i monti, e cercavano acquistare sulle vicine città il dominio che un
tempo vi avevano tenuto i conti: tali erano i marchesi del Monferrato
e di Este, i più poderosi dell’Italia settentrionale, ingranditi dal
Barbarossa come suoi fedeli.

Nella marca Trevisana, ove le estreme falde dell’Alpi e le colline
Euganee si sporgono in mezzo a liete campagne e città fiorenti, dalle
ben munite alture i signori poterono continuare a tenere una mano
sopra le città, nelle quali fabbricarono anche palazzi, somiglianti a
fortezze. Tra queste famiglie erano prevalsi i Salinguerra di Ferrara,
i Camposampiero di Padova, i Guelfi d’Este, gli Ezelini da Romano. Gli
Ezelini discendeano da un Tedesco passato in Italia con Corrado II, e
infeudato delle terre d’Onàra e Romano nella marca di Treviso: colle
violenze e l’abilità crebbero i suoi discendenti, costituitisi corifei
della parte ghibellina là intorno, imparentatisi di voglia o di forza
con grosse famiglie, ed alleatisi con Verona e Padova. A fronte a loro
stavano gli Estensi, di famose ricchezze, e parenti di quei Guelfi che
vedemmo dominare in Baviera e Sassonia, donde la parte guelfa nell’alta
Lombardia prese il titolo di marchesca. Padova gli aveva obbligati a
giurare la loro città, lasciar deserta la rôcca d’Este, e porsi sotto
la protezione del popolo che i loro padri aveano calpesto; e spesso
chiamati podestà e capitanei, all’ombra repubblicana ricuperavano la
primazia, perduta secondo l’aspetto feudale.

Ferrara, sobbalzata dalle fazioni, diede nel 1208 il primo esempio di
signoria col domandare a principe il marchese d’Este, conferendogli
pieno arbitrio di fare e disfare leggi, paci, alleanze, guerre. Ne fu
tocco al vivo Salinguerra di Torello, primario in Ferrara e caporione
de’ Ghibellini, e ne originarono baruffe e sangue, e avvicendate
espulsioni, e ripetuti e sempre falliti accordi, sinchè rimase
convenuto che tra i due emuli, ossia tra le due fazioni, restassero
partiti gli uffizj della città; il marchese non potea venire a Ferrara
che con un determinato numero di seguaci, e Salinguerra gli usciva
incontro con tutta la nobiltà guelfa e ghibellina, e si celebrava un
cortese banchetto[271].

Anche altrove questi signori si facevano guerra dall’un all’altro,
onde preponderare nelle città del contorno, che pertanto piegavano ad
infelice oligarchia, turbata da incessanti dissidj, spesso prorompenti
in guerre guerreggiate. Tra queste li trovò Ottone IV allorchè scese
dall’Alpi, e sperava che i Guelfi l’appoggierebbero per l’origine sua e
pel favor papale (1209), mentre i Ghibellini non gli avrebbero negato
favore come a re di Germania. Rappaciò egli infatti molti discordi,
e singolarmente Ezelino da Romano con Azzo d’Este; ma poco durò la
costoro benevolenza, e Guelfi e Ghibellini si brigavano delle proprie
pretensioni, non già dell’imperatore, cui non favorivano se non in
quanto sentissero d’averne bisogno.

Pure egli fu accolto a festa dai tanti nemici della Casa sveva;
Innocenzo III gli mosse incontro sin a Viterbo, e lo coronò; ma
breve fu l’armonia. Già l’arroganza tedesca stomacava i Romani, che
ebbero una delle solite abbaruffate in città, dove perirono molti
cavalieri; un grosso di cardinali mantenevasi ostile ad Ottone, il
quale coll’eredità della contessa Matilde pretendeva revocare alla
corona Viterbo, Montefiascone, Orvieto, Perugia, Spoleto, donati
alla santa sede, e che militarmente occupò. Certo l’avranno istigato
i giureconsulti, indefessi apostoli della sovranità imperiale: e
quando il papa gli rammentò le promesse e il giuramento, rispose che
un giuramento anteriore lo obbligava a ricuperare all’Impero quanto
ne fosse stato distratto: favorì la famiglia Pierleoni, ghibellina
arrabbiata; investì la marca d’Ancona ad Azzo d’Este in nome proprio,
non in nome del papa; per fare smacco a Federico di Svevia entrò
nella Puglia pretendendovi la primazia imperiale, ed alleossi co’
generali tedeschi che colà erano rimasi. Papa Innocenzo vide imminente
quell’aggregazione della Sicilia coll’Impero, alla quale sempre erasi
opposto, e viepiù pericolosa perchè fatta dal capo de’ Guelfi, i quali
lo secondavano per odio agli Hohenstaufen; nè trovando altro riparo,
scomunicò l’imperatore (1210): ma questo proseguì la conquista nella
Puglia, ed accingevasi a passare in Sicilia.

Se non che l’anatema aveva sommossa la Germania; la morte di Beatrice
sua moglie lentò i legami che a lui univano la fazione ghibellina;
intanto il papa era riuscito a sottrarre dai custodi tedeschi Federico
di Svevia, e a grande onore accolto in Roma, colla sua benedizione
e colle sue galee l’inviò a Genova (1212). Il giovane reale, bello,
colto, attraente per l’ingegno non meno che per le agitazioni
della prima sua età, attraversò la Lombardia procacciandosi amici
coll’affabilità e colla munificenza, pur sempre contrastato dalle città
guelfe, memori del Barbarossa: il marchese d’Este suo cugino sotto
buona scorta pel lago di Como lo convogliò a Coira, il cui vescovo
fu primo a salutarlo re di Germania. Ottone, poco atto a guadagnarsi
i cuori, avea dovuto uscire dalla Puglia senz’altro lasciarvi se non
raccomandazioni di fedeltà calde e poco sentite; a Lodi convocò le
città lombarde, ma non vennero se non le dichiarate amiche di Milano,
la quale tenevasi con lui per astio contro gli Svevi. Laonde nessun
frutto colse, nè le fazioni sospesero il combattersi; peggiorando anzi
per le sêtte religiose allora pullulanti, e che logoravano la potenza
clericale, avvezzavano a non curar di scomuniche, e conculcavano il
dogma dell’autorità. Venezia osteggiò Padova che voleva precluderle
il commercio di terraferma: Milano combattè con Pavia e co’ marchesi
del Monferrato, i Malaspina della Lunigiana con Genova, questa con
Ventimiglia; i Carraresi, i signori di Montemagno, i Porcaresi contro
Pisa, i Sanminiatesi contro Borgo Sanginnesio, i Salinguerra con
Modena: Lucca non cessò mai guerra a Pisa, e fabbricato il castel
di Cotone in val del Serchio, pose patto ai nuovi abitatori che
non contraessero parentela o aderenza coi Pisani: la rivalità de’
Buondelmonti cogli Amidei fe sentire primamente in Firenze i nomi di
Guelfi e Ghibellini.

Ottone avea procurato chetar la tempesta suscitatagli in Germania, fin
col sottomettersi al giudizio degli stati; ma tale umiliazione crebbe
ardire ai malcontenti: quando poi, marciato a’ danni del re di Francia,
fu sconfitto e vôlto in fuga a Bovines (1214), scaduto d’ogni credito
si ritirò ne’ suoi Stati ereditarj, talchè Federico di Svevia fu di
nuovo coronato re di Germania ad Aquisgrana. Secondo il convenuto con
Innocenzo, Federico confermò tutte le prerogative e i possedimenti
della Sede romana, promise recuperarle dai Pisani la Sardegna e la
Corsica, e cedere la Sicilia appena divenisse imperatore: condizione
che il papa esigeva come nuova garanzia all’indipendenza d’Italia,
troppo minacciata se un suo re fosse anche capo dell’Impero. A Federico
aveva egli sposata Costanza d’Aragona, sua pupilla anch’essa; e avendo
collocato sul trono un allievo della santa Sede, poteva a questa sperar
pace e nuova grandezza: eppure allora si rinnovò la guerra fra il
Sacerdozio e l’Impero. Prima di divisare la quale, giovi por mente alle
nuove armi, di cui l’uno e l’altro venivano accinti al secondo duello.




CAPITOLO LXXXIX.

Frati. Eresie. Patarini. Inquisizione.


All’autorità pontifizia davano grande appoggio i frati. Benedettini,
Agostiniani, Basiliani continuavano a pregare, studiare, cantare,
conservar libri e monumenti; gli austeri Certosini, i mistici
Carmelitani, i caritatevoli Trinitarj o del Riscatto (istituiti da
san Giovanni di Matha gentiluomo nizzardo), ed altri monaci fondati in
quei tempi, si estesero in Italia; e massime gli operosi Cistercensi,
qui portati da san Bernardo, oltre l’opere dello spirito, grandemente
giovarono a ridurre a fertilità stagni e valli, principalmente nel
Milanese e nel Lodigiano[272].

Alcuni Milanesi, trasportati prigionieri in Germania nelle guerre
coll’Impero, disingannati del mondo, fecero voto, se ricuperassero la
patria, di dedicarsi a speciale devozione di Maria. Resi alla terra
natale, istituirono l’Ordine degli Umiliati (1200), vivendo ciascuno
nella propria casa, ma solinghi e in opere sante, avvolti in sajone
cinericcio. Crebbero, e, compra una casa, vi si congregavano la festa
a salmeggiare e ad opere di pietà; e sull’esempio de’ mariti, anche le
donne si ritrassero in devozione e lavori. Avuta da san Bernardo una
regola, gli Umiliati si separarono dalle mogli, ed oltre gli uffizj
spirituali, procacciavano nel lanifizio e nella mercatura; indi il
beato Giovanni da Meda, che li piantò a Como, perfezionò l’istituto,
promovendo alcuni alla dignità sacerdotale, e mettendo a ciascuna
_casa_ un preposto. Così si estesero, e col traffico e col lavorio dei
pannilani arricchirono l’Ordine e il paese. Alla quale società, che, a
parte la devozione, potrebbe servir di modello a quelle che propongono
e non sanno effettuare gli odierni Socialisti, aggiungiamo quelle che
un buon romito di Parma raccolse per fabbricare un ponte sul Taro e
custodirlo.

Silvestro da Osimo, al veder morto un uomo bellissimo, si ricoverò
tutto a vita di spirito, e nel monastero di Monte Fano della Marca
fondò nel 1231 i Silvestrini, presto propagatisi. L’anno seguente,
sette signori fiorentini, membri d’una confraternita di Maria
Vergine, ebbero in visione il comando di rinunziare al mondo; sicchè,
distribuito ogni aver loro ai poveri, coperti di sacco e di cenere, e
vivendo d’accatto, presero il nome di Servi di Maria, ed apersero il
primo convento sul monte Senario appo Firenze.

I frati, oltre portare nella comunione dei Fedeli tanta messe di
preghiere, adempivano molti uffizj, oggi attribuiti all’autorità
amministrativa, e principalmente a curar malati, assistere pellegrini,
assicurare strade. A Sant’Egidio di Moncalieri il ponte e l’ospedale
erano affidati a’ Templari; ai Vallombrosani il tragitto sulla Stura
presso Torino; ad altri i passi del grande e del piccolo Sanbernardo;
quelli di Sant’Antonio curavano i malati di fuoco sacro, quelli di San
Lazzaro i lebbrosi, i Trinitarj d’ogni aver loro faceano tre parti, una
pel proprio mantenimento, una pei poveri e infermi, una pel riscatto
de’ Cristiani presi da Saracini. Le repubbliche poi se ne valeano a
servigi gelosi; ambascerie, custodire denari, riscuotere dazj, metter
paci: il Comune di Mantova lasciava alla loro guardia il libro dei
decreti[273].

In tanti rami già erasi variato il vivere monastico, che Innocenzo III
decretò non se ne introducessero altri: eppure sotto di lui nacquero
due Ordini che eclissarono i precedenti, i frati Minori e i frati
Predicatori.

Alla moglie di Pier Bernardone, agiato negoziante d’Assisi, un angelo
comandò andasse a partorire sulle paglie d’una stalla (1182). Ivi
nacque Giovanni, il quale, condotto in Francia da suo padre, s’addestrò
sì bene nella lingua di là, che ne trasse il soprannome di Francesco.
Balioso, vivace, gajo compagnone, buon poeta fino ai venticinque anni,
allora consente alla chiamata di Dio, e va e vende le sue merci a
Foligno, porta i denari a un prete, e perchè questo ricusa riceverli,
li getta dalla finestra. Il padre, che da buon massajo computava la
bontà coll’abachino, lo crede scemo della mente, e trattolo al vescovo,
lo fa interdire. Giubilante, Francesco si spoglia nudo nato, se non
che il vescovo gli getta addosso il proprio mantello; e rinunziato
alla famiglia, fa adottarsi da un pitocco, veste cenci, e comincia ad
esalare in prediche l’esuberanza interna della carità, per la quale si
lusinga di conquistare il mondo colla predicazione popolare.

A Bernardo cittadino d’Assisi, suo primo discepolo, che gli chiedeva
se abbandonare il mondo, rispose: — Chiedilo a Dio». Aperto il vangelo
a caso, vi legge: _Se vuoi esser perfetto, vendi quanto hai, e dallo
ai poveri_; lo riapre, e trova: _Non portate in viaggio oro nè argento
nè bisaccia nè tunica o sandali o bastone_. — Questo io cerco, questo
desidero di cuore, quest’è la regola mia», esclama Francesco, e gitta
quanto gli restava, eccetto una tunica col cappuccio e una corda
a cintura. Così nel mondo inebbriato di ricchezze e piaceri, esce
predicando la povertà; nel mondo dell’ira, delle superbie, delle
guerre, d’Ezelino e di Federico II, va a bandir l’amore; e attiratisi
undici compagni, si sottomette con loro a rigide penitenze e a povertà
così assoluta, da non considerare suo nè l’abito tampoco o i libri. Dai
Benedettini impetrò una cappelletta nel piano d’Assisi, che fu detta la
_Porziuncula_, e rifabbricatala (1208), vi pose i fondamenti del suo
Ordine, che per umiltà intitolò dei Frati Minori, eleggendo di stare
fra poveri, malati, lebbrosi, lavorar per vivere, e mendicare.

Rinnegata affatto la propria volontà, Francesco diceva: — Beato il
servo il quale non si tien migliore quand’è dagli uomini esaltato che
quand’è preso a vile; perchè l’uomo è quel ch’egli è avanti a Dio, e
nulla più». All’amor suo non bastando abbracciare tutti gli uomini, lo
estende ad ogni creatura; e va per le foreste cantando, e invitando gli
uccelli, che chiama fratelli suoi, perchè celebrino seco il Creatore;
prega le rondini _sue sorelle_ a cessare il pigolìo mentre predica;
e sorelle son le mosche, e sorella la cenere[274]. Una cicala canta?
gli è stimolo a lodare Iddio; alle formiche rimprovera di mostrarsi
troppo sollecite dell’avvenire; storna dal cammino il verme che può
esservi calpestato; porta miele alle api nell’inverno; salva le lepri e
le tortore inseguite; vende il mantello per riscattare una pecora dal
macellajo; il giorno di Natale voleva si porgesse miglior nutrimento
all’asino e al bue; anche biade, vigne, sassi, selve, quanto han di
bello i campi e gli elementi, per lui sono eccitamenti ad amar Dio;
nell’orticello d’ogni convento da’ suoi dovea riservarsi un quadro a’
più bei fiori, per lodarne il Signore[275].

La piena di questo affetto espandea Francesco in poesie, originali
come lui stesso, ove niuna reminiscenza d’antichità, ma viva effusione
di cuore, impeti d’amore infinito[276]: fu dei primi ad usar nelle
laudi la lingua volgare; e frà Pacifico, suo allievo, meritò la laurea
poetica da Federico II.

Vedendo moltiplicati i Minori, Francesco pensò dettarne la regola; e
stando sopra tale pensiero, ecco la notte gli pare aver raccolto tre
bricciole di pane, e doverle distribuire a una turba di frati famelici.
E temeva non gli andassero perdute fra le mani, quando una voce gli
gridò: — «Fanne un’ostia, e danne a chiunque vuole cibo». Fece, e
chi non ricevea devotamente quella particella, coprivasi di lebbra.
Narrò Francesco la visione ai fratelli senza intenderne il senso;
ma il giorno dappoi, mentre pregava, una voce dal cielo gli disse:
«Francesco, le bricciole di pane sono le parole del vangelo, l’ostia è
la regola, lebbra l’iniquità».

Ritiratosi dunque con due compagni s’un monte, digiunando a pane e
acqua, fe scrivere la sua regola secondo il divino spirito gli dettava
entro. Essa comincia: — La regola de’ Frati Minori è d’osservare il
vangelo, vivendo in obbedienza senza nulla di proprio e in castità».
Chi v’entrasse dovea vendere ogni aver suo a profitto de’ poveri,
e subire un anno di prove rigorose prima di proferire i voti. Tutti
essendo _frati minori_, gareggiavano d’umiltà, e lavavansi i piedi
un all’altro: i superiori chiamavansi servi: chi sa un mestiere, può
esercitarlo per guadagnare il vitto; chi no, vada alla busca, ma non
di denaro. Neppur l’Ordine può possedere altro che il puro necessario.
Prendano in ispecial cura gli esuli, i mendicanti, i lebbrosi. Chi
stando ammalato s’impazienta o sollecita medicine, è indegno del
titolo di frate, perchè mostra maggior cura del corpo che dell’anima.
Non vedano femmine, e a queste predichino sempre la penitenza: che
se alcuno pecca in esse, venga tosto cacciato. In viaggio rechino
l’abito e null’altro, nè tampoco il bastone; e se diano nei ladri, si
lascino spogliare. Non predichi chi non vi sia autorizzato; e prometta
insegnar la dottrina della Chiesa senza formole di scienza profana,
senza cercare suffragi. Un generale, eletto da tutti i membri, risiede
a Roma, assistito da un consiglio, e da esso dipendono i provinciali
e i priori. Ai capitoli generali prendono parte i capi di ciascuna
provincia, i priori e i deputati dei monaci di ciascun convento. Ogni
comunità tiene capitolo una volta l’anno: i superiori d’Italia si
congregano ogn’anno, e ogni tre quelli di là dall’alpe e dal mare.

Francesco si presentò al papa chiedendo la conferma del suo Ordine,
cioè il diritto di predicare, mendicare e non posseder nulla. Innocenzo
III fu d’avviso che l’assunto trascendesse le forze d’uomini:
quand’ecco in visione parvegli la chiesa di San Giovanni Laterano
barcollare, minacciando rovina; e sorreggerla due uomini, un italiano
ed uno spagnuolo, Francesco d’Assisi e Domenico Gusman. Pertanto
approvò l’Ordine solennemente nel IV concilio di Laterano (1215).

Chiara, nobil donna d’Assisi, tocca all’esempio ed ai sermoni di
Francesco, abbandona il mondo (1212) e istituisce le povere donne
Clarisse, colla regola stessa. Non sapea Francesco risolvere qual fosse
meglio, la preghiera o la predicazione; e Chiara e frà Silvestro il
persuadono a quest’ultima, ond’egli compare a Roma ballonzando per
gioja, e chiede al papa licenza d’andare apostolando in traccia di
conversioni e del martirio. E va per la Spagna, la Barberia, l’Egitto;
crociata incruenta, ove grido di guerra era _La pace sia con voi_.
In Africa arrivò mentre i Crociati osteggiavano Damiata (1219); e
presentatosi a Melik el-Kamel (Meledino), gli espose il vangelo, sfidò
i dottori di quella legge, s’offerse di saltare in un rogo divampante
per dimostrare la verità della sua dottrina. Melik l’ascoltò, e
rimandollo senza nè la conversione nè il martirio.

A’ suoi che inviava a predicare, Francesco diceva: — In nome del
Signore camminate due a due con umiltà e modestia; in particolare
con esattissimo silenzio dal mattino fino a terza, pregando Dio nel
vostro cuore. Fra voi non parole oziose e inutili: ed anche per via
comportatevi umili e modesti, come foste in un romitaggio o nella
vostra cella; imperciocchè, in qualunque parte siamo, è sempre con
noi la nostra cella, che è il corpo nostro fratello, essendo l’anima
nostra il romito che dimora in questa cella, per pregare e pensare a
Dio. Perciò, se l’anima non istà in riposo in questa cella, la cella
esteriore nulla serve ai religiosi. Sia tale la vostra condotta in
mezzo alla gente, che qualunque vi vedrà o ascolterà, lodi il celeste
Padre. Annunziate la pace a tutti; ma abbiatela nel cuore come nella
bocca, anzi più. Non porgete occasione di collera o di scandalo, ma
colla vostra mansuetudine fate che ognuno inclini alla bontà, alla
pace, alla concordia. Noi siamo chiamati per guarire i feriti e
richiamare gli erranti; molti vi sembreranno figli del diavolo, che
saranno un giorno discepoli di Gesù».

Questi frati erano membri d’una repubblica che avea per sede il mondo,
per cittadino chiunque ne adottava le rigide virtù: e scalzi, col
vestire dei poveri d’allora, coll’idioma dei vulghi, diffondeansi per
tutto, al popolo parlando come esso vuol gli si parli, con forza, con
drammatica, e fino con vulgarità, destando al pianto e al riso col
ridere e piangere essi stessi, affrontando e provocando i tormenti
come le beffe. Egli medesimo, il santo fondatore, se mai talvolta
rompesse il digiuno, volea lo strascinassero per le vie, battendolo
e gridandogli dietro: — Ve’ ve’ il ghiottone che s’impingua di
carne di polli senza che voi lo sappiate». A Natale predicava in una
vera stalla, ove il presepio e il fieno e l’asino e il bue; e nel
pronunziare _Betlemme_, belava come un pecorino; e nel nominare Gesù,
leccavasi le labbra, quasi ne sentisse dolcezza. Poi alla sera di sua
vita portava le stigmate delle piaghe di Cristo impresse sul proprio
corpo.

L’uomo stesso gittava il balsamo della sua parola sopra gli spiriti
inveleniti. Udito stare in cagnesco i magistrati e il vescovo d’Assisi,
mandò i suoi fratelli a cantare al vescovado il suo cantico del Sole,
al quale aggiunse allora le parole: Lodato sia il Signore in quelli
che perdonano per amor suo, e sopportano patimenti e tribolazioni.
Beati quelli che perseverano nella pace, perchè saranno coronati
dall’Altissimo». Tanto bastò per mitigare gli sdegni. — Il dì
dell’Assunta del 1220 (scrive Tommaso arcidiacono di Spalatro), stando
io agli studj a Bologna, vidi Francesco predicare sulla piazza davanti
al pubblico palazzo, dove tutta quasi la città era raccolta. E fu
esordio al suo predicare _Angeli, uomini e demonj_; e di questi spiriti
tanto bene propose, che a molti letterati ivi presenti recò non poca
meraviglia un parlare sì giusto di persona idiota. E tutto il contesto
del suo ragionare tendeva ad estinguere le nimicizie, e far accordi
di pace. Sordido d’abiti, spregevole d’aspetto, di faccia abjetta,
pure Iddio aggiunse tanta efficacia alle parole di lui, che molte
tribù di nobili, fra cui inumana rabbia d’inveterate nimicizie aveva
infuriato con molta effusione di sangue, vennero ridotte a consiglio di
pace»[277].

Così il _padre serafico_ seguì fino ai quarantaquattro anni, allorchè
morì. Per la sua Porziuncola invocò dal cielo e dal pontefice
un’indulgenza, a lucrar la quale non fosse mestieri di veruna
offerta. E quando ogni 2 d’agosto essa è proclamata nell’ora solenne
dell’apparizione di Maria, una folla sterminata accorre da quei
fortunati contorni ad implorare l’effusione della grazia gratuita. E
noi, che non sappiamo pellegrinare soltanto alla zazzera di Voltaire
e all’isoletta di Rousseau, cercammo commossi le colline e i laghi
attorno a quella deliziosa vallata, piena di tante benevole memorie;
e nel maestoso tempio di Maria degli Angeli, eretto sopra quell’umile
cella, monumento alla povertà fra i tanti consacrati alla forza e al
fasto, meditammo compunti quanta santità ne uscisse, quanta potenza.

Alla povertà stettero fedeli i suoi: al papa, che la esortava ad
assicurare la sussistenza del suo Ordine coll’acquistare beni sodi, e
offriva assolverla dal voto, santa Chiara rispose: — Non domando altra
assoluzione che de’ miei peccati»: sant’Antonio i doni offertigli
da Ezelino rifiutò costantemente, dicendo non volere dei frutti del
peccato: frà Egidio, per vivere in Roma, andava a far legna e venderla:
gli altri campavano accattando, e dappertutto erano accolti a suon di
campane e rami d’ulivi. E perchè mai gli Ordini mendicanti esercitarono
maggior potenza degli altri sul popolo? perchè con esso divideano il
pane quotidiano; perchè il popolo rispetta un’indipendenza acquistata
con sacrifizj volontari.

Affine di più addentro insinuarsi nella società, oltre i professi e i
frati laici, v’ebbe un _terz’ordine_, cui poteva aggregarsi qualunque
secolare per via di certe devote pratiche volesse partecipare ai tesori
delle preghiere senza abbandonare il mondo, senza cessare d’essere
moglie, padre, vescovo, cavaliere, pontefice. Quattro le condizioni:
restituire ogni mal tolto, riconciliarsi col prossimo, osservare i
comandamenti di Dio e della Chiesa, le donne abbiano il consenso del
marito; e perchè non vi fosse altro legame che il libero volere, si
ammonivano gli adepti che l’osservanza della regola non obbligava sotto
pena di peccato mortale. Sbandito il lusso e la cupidigia del guadagno,
non teatri, non festini; a prevenire i litigi, ciascuno abbia preparato
il suo testamento; le differenze fra loro si compongano, se no volgansi
ai giudici naturali, non a fòri privilegiati; non diano mai giuramenti,
che rendano ligi ad un uomo o ad una fazione; non portino armi che per
difendere la Chiesa, la fede, la patria[278]. Oh, Francesco mostrava
ben conoscere come le riforme devono cominciare dalla vita domestica,
dalla famiglia.

Contemporaneamente Domenico Gusman, illustre castigliano, assetato di
dolori e d’amore, introdusse il nuovo ordine de’ Predicatori (1216),
destinato alla scienza divina e all’apostolato. Qui pure tutte le
cariche erano elettive, obbligo la povertà: e al santo istitutore in
Bologna, ove morì (1221), fu posta un’urna fregiata nel più bel modo
che sapessero frà Guglielmo, Nicola di Pisa, Nicola di Bari, Alfonso
Lombardi; indi un tempio magnificentissimo.

Appena quattro anni dopo l’approvazione, Francesco radunò il
primo capitolo detto _delle stuoje_ perchè fu in campo aperto
sotto trabacche, ov’erano cinquemila frati della sola Italia, e da
cinquecento novizj si presentarono: poi crebbero tanto, che, malgrado
mezza Europa perduta per la Riforma, dicono alla rivoluzione francese
sommassero a cenquindici mila, in settemila conventi, suddivisi fra
molte regole e riforme. Anche i Domenicani si diffusero rapidamente;
a Siena nel 1219 si posero nello spedale della Maddalena, finchè nel
27 i Malavolti li regalarono d’un terreno per fabbricare quel sontuoso
convento; a Milano nello spedale de’ pellegrini a San Barnaba il 1218;
e presto ebber fabbricate le chiese di Santa Maria Novella in Firenze,
di Santa Maria sopra Minerva in Roma, di San Giovanni e Paolo in
Venezia, di San Nicolò in Treviso, di San Domenico a Napoli, a Prato,
a Pistoja, di Santa Caterina a Pisa, delle Grazie a Milano, ed altre,
segnalate per ricca semplicità, e per lo più architettate da frati.

Fin dal principio i due Ordini destarono meraviglia e simpatia nei
migliori[279], e in folla attrassero pii ed illustri proseliti. A
Domenico s’unisce Nicola Pulla di Giovenazzo appena uditolo a Bologna,
e l’accompagna e seconda sempre, finchè, operati gran frutti di
santità, muore a Perugia: a lui Renoldo da Sant’Egidio, professore di
scienza canonica a Parigi; il medico Rolando di Cremona, che da capo
della scuola bolognese passa a professare la teologia nella parigina;
il Moneta, famoso maestro d’arti; frà Ristoro e frà Sisto, architetti
de’ migliori; frà Cavalca, frà Jacopo Passavanti, frà Giordano da
Pisa, dei primi prosatori italiani; i sommi pittori frà Angelico e frà
Bartolomeo; indi Vincenzo da Beauvais l’enciclopedista; i cardinali Ugo
Saint-Cher ed Enrico da Susa, autori d’una _Concordanza della Bibbia_
e di una _Somma aurata_; e Tommaso d’Aquino, il maggior filosofo del
medio evo.

Con Francesco si arruolano Pacifico poeta laureato, Egidio portento
di semplice sapienza, Giovanni da Pinna nel Fermano, Giovanni da
Cortona, Benvenuto d’Ancona poi vescovo d’Osimo, altri ed altri:
più tardi ne cinsero il cordone il gran teologo Scoto, il gran
mistico san Bonaventura, Ruggero Bacone ravvivatore delle scienze
sperimentali. Mogli e figlie di re vestono quell’abito; Margherita,
scandalo di Cortona, diviene specchio di penitenza; Rosa da Viterbo, in
diciassette anni appena di vita, merita le persecuzioni di Federico II
e l’ammirazione del popolo, il quale diceva che la pietra da cui essa
gli predicava si alzasse da terra, e che il cadavere della beata si
conservasse incorrotto fin da un incendio.

Que’ frati andavano a diffondere la pace, e spandere la rugiada
della Grazia sovra le moltitudini, avendo per unica rettorica una
fede inconcussa e universale, e lo accettare tuttociò che servisse
all’edificazione. Le prediche morali e dogmatiche d’alcuni di essi
conservateci, evidentemente non sono che tessere d’aridezza scolastica;
nè può render ragione della portentosa loro efficacia chi non le
immagini rivestite d’una parola animatissima, e dirette a un uditorio
che non vi portava la critica ma la convinzione. Poveri, penitenti,
amici del popolo e contraddittori dei tiranni, specchi di bontà e di
dottrina, ecco perchè gli ordini de’ Minori e de’ Predicatori tanto
poterono, e divennero il più valido sostegno della santa Sede. Dovunque
si trovassero, poteano essi confessare e predicare, anzi ogni curato
dovea ceder loro il pulpito; il popolo volonteroso gli udiva, li
consultava, dividea con essi il pane dalla Provvidenza compartito; e
quegli atti di astinenza e di abnegazione toccavano gli uomini, che
riconoscono l’amore nel sagrifizio, e la virtù nell’amore.

Le anime non volgari trovavansi obbligate a scegliere fra due strade:
o nel mondo procelloso farsi largo colla fierezza e la perfidia; o
voltargli le spalle, rinnegandone la vanità e le opinioni. I primi
diventavano Ezelino, Salinguerra, Buoso da Dovara; gli altri Francesco,
frà Pacifico, Antonio da Padova, gente che assumeva tutti i pesi del
clero senza i vantaggi, e che anzi coll’umiltà e povertà sua faceva
contrasto alle pompe e all’orgoglio di quello, una delle piaghe della
società d’allora, ed uno dei più forti appigli per gli eretici.

Quest’antitesi dei caratteri si manifesta ben anche nelle fabbriche
d’allora: da un lato castelli, fortezze di baroni e principi, sgomento
de’ popoli; dall’altro badie e monasteri, preparati al pellegrino,
al soffrente, alle anime che han bisogno d’amare, di giovare, di
pregare. Collo spirito di devozione e beneficenza viveva ne’ monaci
il sentimento del bello, onde sceglievano situazioni ove l’anima,
estatica nella contemplazione della natura, elevasi a benedire chi
la creò. A venti miglia di Firenze, nella romantica valle dell’Arno
superiore, tra magnifiche abetine sorge Vallombrosa, e nell’altura
l’eremo del Paradisino, dal quale la vista, spaziando per immenso
orizzonte, si perde negli interminabili fiotti del Mediterraneo.
Qual potevano i monaci scegliere più opportuno asilo per riposare
dalle tempeste della società, e prepararsi ai casti godimenti della
vita interiore? Se di colà tu risali verso le sorgenti dell’Arno,
per entro il fertile Casentino eccoti Camaldoli, ricovero di San
Romualdo da Ravenna, e culla d’un altro Ordine. Donde pure elevandoti
alla schiena degli Appennini, giunto sul poggio agli Scali, trovi il
Sacro Eremo, che par veramente inviti l’uomo a lodare il Creatore
delle meraviglie che profuse sopra questa Italia, della quale puoi
di lassù vedere i due pendii scendere, ridenti di diversa bellezza, a
bagnarsi nel Mediterraneo e nell’Adriatico. Nè molto avrai a viaggiare
per giungere all’Alvernia, il devoto ritiro di san Francesco, posto
anch’esso in vetta d’un monte, che incanterebbe se già non si fossero
veduti gli altri due. In questi amenissimi soggiorni si raccoglievano
quegl’ingenui ammiratori di Dio, e mentre il mondo dilagava di fraterno
sangue, essi passavano i giorni nella contemplazione del bello, nella
ricerca del vero, nella pratica del buono.

In un altro uffizio s’adoperarono vivamente i nuovi frati, qual fu di
combattere colla parola gli eretici, farli ricredenti, o castigarli.
Perocchè, sebbene il genio europeo non s’ingolfasse in sottigliezze e
sofisterie come l’orientale, pure anche qui, e precisamente in Italia,
tratto tratto scoprivansi degli eretici; e forse una tradizione di
siffatti non fu mai interrotta fin dai Gnostici e dai Manichei dei
primi tempi. A mezzo il secolo ix, Pietro vescovo di Padova trovò
nella sua diocesi una setta che ghiribizzava sulla Redenzione, e
che solo cinquant’anni dopo fu dissipata dal vescovo Gozelino. Nel
Mille, a Ravenna un Vitgardo fondava non so quali delirj sopra Orazio,
Virgilio, Giovenale. Eriberto, il famoso arcivescovo di Milano, seppe
che alcuni eretici tenevano convegni nel castello di Monforte presso
Asti, e citatone uno di nome Gerardo, l’esaminò sulla sua fede: — Noi
tutti (rispose) osserviamo la castità benchè ammogliati; non mangiamo
carne, digiuniamo strettamente, leggiamo ogni giorno la Bibbia, molto
preghiamo, e i nostri _maggiori_ s’alternano dì e notte orando. I
beni consideriamo come comuni; e il morir nelle pene ci è dolce per
isfuggire i castighi eterni. Crediamo nel Padre, nel Figliuolo e nello
Spirito Santo, che hanno la facoltà di sciogliere e legare: e il Padre
è l’eterno, in cui e per cui tutte le cose sono; il Figliuolo è lo
spirito dell’uomo, cui Iddio amò; lo Spirito Santo è l’intelletto delle
scienze divine, dal quale tutte le cose sono regolate. Non riconosciamo
il vescovo di Roma o verun altro, ma un solo che ogni giorno visita i
nostri fratelli per tutto il mondo e gli illumina; e quand’è mandato
da Dio, presso lui è a trovare il perdono de’ peccati»[280]. Sembrò
pericolosa quest’eresia al vescovo, tanto che menò contro Asti i
suoi vassalli, e presi per forza i miscredenti, nè potendo indurli a
ritrattarsi, li mandò al fuoco, ch’essi subirono come un martirio.

Le opinioni ebbero viva scossa dalla lotta fra gl’imperatori e i
pontefici, e l’opposizione a questi risolvevasi in eresia, e ad ogni
modo scassinava l’autorità. Poi lo spirito di controversia, introdotto
dalla logica scolastica e dalla giurisprudenza, recò spesso ad opporre
alla credenza comune l’individuale sentimento; e si mescolarono di bel
nuovo i dogmi cogli atti, la quistione religiosa colla sociale.

Pietro Valdo, mercante di Lione _aliquantulum literatus_, venduti
gli averi suoi come poi fece san Francesco, si eresse riformatore de’
costumi come questo, ma non sottoponendo la propria alla volontà della
Chiesa, anzi asserendo questa avere traviato dal vangelo e volersi
richiamarla alla semplicità primitiva: a che il lusso del culto, la
ricchezza dei preti, la potenza temporale de’ papi? povera umiltà come
nei primi tempi. Perciò i suoi seguaci si dissero Poveri di Lione,
e Catari cioè puri, e tanto erano persuasi di non uscire dal vero,
che chiesero al pontefice la permissione di predicare[281]: ma ben
tosto negarono l’autorità del papa, e dietro a ciò il purgatorio,
l’invocazione dei santi, altri dogmi cardinali; proclamarono fosse
libera anche ai laici la predicazione.

Come mai, sotto un Dio buono, tanti mali opprimano il mondo, è problema
che tormentò e tormenterà i pensatori di tutte le generazioni.
Col supporre un altro principio autor del male, lo scioglievano i
Manichei, i quali, vinti fin dai tempi di sant’Agostino, sopravivevano
però in Oriente, e coi varj nomi di Patarini, Bulgari, Pauliciani
si propagarono in Europa e primamente a Milano. Quivi ebbero per
vescovo un tal Marco, stato ordinato in Bulgaria, e che presedeva alla
Lombardia, alla Marca e alla Toscana. Essendovi comparso un altro papa
per nome Niceta, riprovò l’ordine della Bulgaria, e Marco ricevette
quel della Drungaria, cioè di Traù (_Tragurium_) in Croazia[282]. A
Milano, distingueano i Catari vecchi, venuti di Dalmazia, Croazia e
Bulgaria, cresciuti singolarmente quando il Barbarossa li favoriva per
far onta a papa Alessandro; e i nuovi, usciti circa il 1176 di Francia,
che sarebbero i Valdesi.

Questi si erano molto diffusi tra le Alpi, ma viepiù nella Linguadoca,
fra il Rodano, la Garonna e il Mediterraneo, paese più dirozzato della
restante Gallia, e dove le città, memori o fors’anche avendo conservato
gli avanzi delle istituzioni municipali romane, eransi costituite a
comune, con una specie d’eguaglianza fra nobili e mercanti, opportuna
all’incremento della civiltà; sicchè vi si erano svolti e grazia
d’immaginazione e gusto delle arti e dei piaceri dilicati: colà prima
s’intesero versi nelle lingue nuove, sulla mandòla dell’elegante
trovadore, che vagava pei castelli cantando l’amore e le prodezze, o
satireggiando i magnati e i preti. E perchè in Alby, città principale,
primamente furono tolti a perseguitare, vennero chiamati Albigesi.

Non è facile sapere appunto i loro dogmi, o se avessero un fondo
comune, sotto l’infinita varietà che è propria dell’errore. Un libro
depositario di loro credenze non ebbero: in coloro che li confutano e
negli storici che raccolsero dal vulgo, li troviamo imputati di colpe
le più contraddittorie; or proclamando creatore Iddio, ora il demonio;
or facendo Iddio materiale, ora riducendo Cristo a ombra e null’altro:
chi li fa ammettere alla fede tutti i mortali, chi escludere le donne
dall’eterna felicità; chi semplificare il culto, chi ordinare cento
genuflessioni il giorno; chi licenziare alle voluttà più grossolane,
chi riprovare persino il matrimonio[283]. Impugnata l’autorità, e
ridotti alla ragione individuale, doveano necessariamente variare
in infinito: e frà Stefano di Bellavilla racconta che sette vescovi
di credenza diversa si adunarono in una cattedrale di Lombardia, per
accordarsi sui punti di loro fede; ma, non che riuscire, si separarono
scomunicandosi reciprocamente.

Tre sêtte primeggiavano quivi, i Catari, i Concorezzj, i Bagnolesi.
I Catari, che si dicevano anche Albanesi (corrotto probabilmente
da Albigesi), venivano suddivisi in due parzialità: alla prima era
vescovo Balansinanza veronese, all’altra Giovanni di Lugio bergamasco.
Oltre le credenze comuni che sopra noverammo, i primi dicevano che un
angelo avesse portato il corpo di Gesù Cristo nell’utero di Maria,
senza ch’ella v’avesse parte; solo in apparenza il Messia esser
nato, vissuto, morto, risorto; i patriarchi essere stati ministri del
demonio; il mondo eterno. Gli altri tenevano che le creature fossero
state formate quali dal buono, quali dal tristo principio, ma ab
eterno; che la creazione, la redenzione, i miracoli erano accaduti in
un altro mondo, affatto diverso dal nostro; Dio non essere onnipotente,
perchè nelle opere sue può venir contrariato dal principio a sè
opposto; Cristo aver potuto peccare. — I Concorezzj (probabilmente così
chiamati da Concorezzo, borgata presso Monza) ammettono un principio
unico; aver Dio creato gli angeli e gli elementi; ma l’angelo ribellato
e divenuto demonio formò l’uomo e quest’universo visibile; Cristo fu di
natura angelica. I Bagnolesi (denominati dal Bagnolo di Piemonte o da
quello di Provenza) volevano le anime fossero state create da Dio prima
del mondo, e allora avessero peccato; la beata Vergine fosse un angelo;
e Cristo avesse bensì assunto corpo umano per patire, ma non l’avesse
già glorificato, anzi deposto all’ascensione.

Frà Ranerio Saccone distingue sedici chiese di Catari in Lombardia:
degli Albanesi, che stanno principalmente a Verona, e sono cinquecento;
de’ Concorezzj, che fra tutta Lombardia sommeranno a un migliajo e
mezzo; de’ Bagnolesi sparsi a Mantova, Milano, nella Romagnola, in non
più di ducento; la chiesa della Marca, che saranno cento; altrettanto
in quelle di Toscana e di Spoleto; un cencinquanta della chiesa di
Francia, dimoranti a Verona e per Lombardia; ducento delle chiese di
Tolosa, di Alby, di Carcassona; cinquanta di quelle di Latini e Greci
in Costantinopoli; e cinquecento delle altre di Schiavonia, Romania,
Filadelfia, Bulgaria. Ma questi quattromila (avverte l’autore) sono
da intendere per uomini perfetti; giacchè di credenti ve n’ha senza
numero.

Sembra fosse comune la credenza nei due principj, ed al malvagio essere
dovuto il mondo e il Vecchio Testamento. Appoggiati all’_Obedire
oportet magis Deo quam hominibus_, si emancipavano d’ogni autorità
terrena; non papa, non vescovi, non canoni o decretali, non dominio
temporale dei preti; la Chiesa romana non essere concilio sacro, ma
congrega di malignanti; non darsi risurrezione della carne, ridevole
la distinzione dei peccati in veniali e mortali, prestigi del diavolo
i miracoli; non doversi adorare la croce, simbolo d’obbrobrio; per
niuna cosa giurare; nè esser diritto ai magistrati d’infliggere pena
corporale. Quanto ai riti, repudiavano l’estrema unzione, il purgatorio
e di conseguenza i suffragi pei morti, l’intercessione dei santi e
l’_Ave Maria_; per il matrimonio bastare il consenso de’ contraenti,
senz’uopo di benedizione; non valere il battesimo amministrato
agl’infanti; non discendere Dio nell’ostia consacrata da un indegno; i
sacramenti non furono istituiti da Cristo, ma inventati dall’uomo.

Del sacramento dell’Ordine teneva luogo l’elezione dei loro gerarchi,
ch’erano disposti in quattro gradi: il vescovo, il figliuolo maggiore,
il figliuolo minore e il diacono. Al vescovo spettava di preferenza
l’imporre le mani, frangere il pane, dir l’orazione: mancando lui,
suppliva il figliuolo maggiore, se no il minore o il diacono; e in
difetto, un semplice credente, e fin anche una catara. I due figliuoli
coadjuvavano al vescovo, visitavano i fedeli, e in ogni città v’era
un diacono per ascoltare i peccati leggieri una volta al mese;
il che dai Lombardi (i quali ritennero la distinzione dei peccati
veniali) dicevasi _caregare servitium_. Il vescovo poi, avanti morire,
inaugurava a succedergli il figliuolo maggiore imponendogli le mani.

Quotidianamente, allorchè sedevano a mangiar di brigata, il maggiore
fra i convitati sorgeva, e recatosi in mano il pane ed il vino,
proferiva _Gratia domini nostri Jesu Christi sit semper cum omnibus
vobis_, spezzava quel pane, lo distribuiva, e quest’era la loro
eucaristia. Il giorno della cena del Signore, imbandivano più
solennemente; e il ministro, postosi ad un tavoliere, su cui erano
una coppa di vino ed una focaccia d’azimo, diceva: — Preghiamo Dio
ci perdoni i peccati per sua misericordia, ed esaudisca alle nostre
petizioni; e recitiamo sette volte il _Pater noster_ a onor di Dio e
della santissima Trinità». Tutti s’inginocchiano; orato, sorgono; esso
benedice il pane e il vino, frange quello, dà mangiare e bere; e così è
compiuto il sagrifizio.

Confessione non particolareggiata, ma uno recitava a nome di tutti:
— Confessiamo innanzi a Dio ed a voi, che molto peccammo in opere,
in parole, colla vista, col pensiero, ecc.». In casi più solenni, il
peccatore presentandosi al cospetto di molti col vangelo sul petto
proferiva: — Io sono qui avanti a Dio ed a voi, per confessarmi e
chiamarmi in colpa di tutti i peccati che ho sin ora commessi, e
ricevere da voi la perdonanza». Era assolto col posargli il vangelo
sopra il capo. Se un credente ricadesse, doveva confessarsene, e
ricevere di nuovo l’imposizione delle mani in privato. L’imposizione
delle mani, o _consolamento_, o battesimo spirituale, era necessaria
per rimettere il peccato mortale, o comunicare lo spirito consolatore;
e se uno dei _perfetti_ le imponga a un moribondo, e ripeta l’orazione
domenicale, quello va a sicura salvazione. Fu per opporsi al
consolamento de’ Patarini che il concilio Lateranense IV ingiunse ai
Cattolici di confessarsi almeno una volta l’anno.

Frà Ranerio aggiunge che, data la consolazione al moribondo,
gli chiedevano se volesse in cielo andare tra i martiri o tra i
confessori: eleggeva i primi? lo facevano strangolare da un sicario a
ciò stipendiato; i confessori? più non gli davano bere nè mangiare.
Atrocità gratuite, solite apporsi dall’ignoranza o dalla malignità
a tutte le congreghe secrete. E per vero non c’è misfatto di cui non
siansi tacciati i Patarini; essi ladri, essi usuraj, essi sovrattutto
carnali, con connubj promiscui e contro natura; adulterio e incesto
in qualsiasi grado; non poter l’uomo peccare dall’umbilico in giù,
perchè il peccato origina dal cuore. Ma come credere questa bacchica
santificazione del libertinaggio, quando altrove, e ne’ libri de’
loro stessi nemici, troviamo che giudicavano peccato fino il commercio
maritale, imponeansi penose astinenze onde reprimere la carne ribelle
alla volontà ed opera del principio cattivo, tre quaresime l’anno,
perpetua astinenza da carni e latte, replicati digiuni, iterate
preghiere? e san Bernardo, implacabile indagatore di loro colpe, dice:
— Non v’era cosa in apparenza più cristiana che i loro discorsi, nè più
lontana da ogni taccia che i costumi loro»[284].

Non esitiamo a rifiutare per ispurie alcune professioni di fede
esibiteci da loro antagonisti, secondo le quali gl’iniziati
rinunziavano, non solo a tutte le sane credenze della religione, ma ad
ogni costume, pudore, virtù. Ranerio, uno dei Consolati egli medesimo,
indi acerrimo loro persecutore, narra come per l’iniziazione, adunati
i credenti, il vescovo interrogasse il neofito: — Vuoi tu renderti
alla fede nostra?» Questo afferma, s’inginocchia e pronuncia il
_Benedicite_; al che il ministro ripete tre volte — Dio ti benedica»,
sempre più discostandosi dall’iniziato. Il quale soggiunge: — Pregate
Iddio mi faccia buon cristiano». L’interroga poi: — Ti rendi a Dio ed
al vangelo? _Sì_. — Prometti non mangiar carne, ova, formaggio, nè
altra cosa se non d’acqua e di legno? (cioè pesci e frutte). _Sì_.
— Non mentirai? non giurerai? non ammazzerai, neppure vitelli? non
farai libidini nel tuo corpo? non andrai scompagnato quando puoi
avere compagni; non mangerai da solo potendo aver commensali? non ti
coricherai senza brache e camicia? non lascerai la fede per timore di
fuoco, d’acqua o d’altro supplizio?» Risposto che avesse il neofito
a ciascuna domanda, l’universa assemblea mettevasi ginocchione: il
sacerdote posava sopra il novizio il volume dei vangeli, e leggeva
il principio di quel di san Giovanni, poi lo baciava tre volte: così
facevano tutti gli altri, che egualmente si davano l’uno all’altro
la pace: indi veniva messo al collo dell’iniziato un fil di lana e di
lino, ch’e’ non doveva levarsi giammai.

La colpa, onde più grave e concordemente sono rinfacciati i Patarini,
è l’ostinazione. Fra strazj e tormenti, al cospetto di morte
obbrobriosa, non che convertirsi, più s’induravano, protestavansi
innocenti, spiravano cantando lodi al Signore, colla speranza di presto
congiungersi nel suo abbraccio. In Lombardia serbarono memoria d’una
fanciulla, di cui la bellezza e l’età mettevano in tutti compassione;
talchè, deliberati a salvarla, vollero assistesse mentre padre, madre,
fratelli venivano consunti dalle fiamme, così sperando si sarebbe per
terrore convertita: ma no; poi ch’ebbe durato alquanto lo spettacolo
atroce, si svincola dalle braccia de’ suoi manigoldi, e corre a
precipitarsi nelle fiamme, e confonde l’ultimo suo anelito con quello
dei parenti[285].

La più grave urgenza di queste eresie era la guerra che portavano
alla Chiesa esteriore, scassinando i dogmi inerenti all’unità del
sacerdozio, per costituire società religiose speciali. Pur troppo
i loro attacchi trovavano appiglio nello scarmigliato vivere del
clero, di cui e predicatori e poeti si accordano nell’attestare la
depravazione.

Agli errori la Chiesa oppose da principio i rimedj che a lei
convengono, riformare i suoi, ammonire o scomunicare i dissenzienti, e
vi drizzò lo zelo principalmente dei nuovi frati: poi si valse anche
di mezzi mondani e del braccio secolare. Che la società pagana non
tollerasse le religioni diverse è attestato, non fosse altro, dalle
migliaja di martiri. I padri della Chiesa proclamarono la libertà
delle credenze, finchè la loro fu perseguitata; ma come, prevalsa
questa, videro gli eretici turbarla, argomentarono che il reprimere
gli errori fosse diritto e difesa legittima contro della persecuzione
e della seduzione. Se la Chiesa è unica depositaria e interprete della
verità, e in essa sola vi è salute, non dovrà con ogni modo opporsi
alla propagazione dell’errore? Gl’imperatori di Roma cristiani, memori
di quanto univano in sè i due poteri quali capi dello Stato e supremi
pontefici, credettero che la legge dovesse, come i beni e la persona,
così tutelare le credenze e il culto; e moltiplicarono decreti in tal
proposito[286]; diverse pene comminando, di rado la morte, perchè vi si
opponevano i vescovi: a questi era affidato il decidere se un’opinione
fosse ereticale; la cognizione del fatto e la sentenza spettavano al
magistrato secolare.

Così procedette la cosa nel declino dell’Impero Occidentale; così
continuò in Oriente: ma fra noi, dopo l’invasione, se accadesse di
punire un trasgressore delle leggi ecclesiastiche, i vescovi usavano
quell’autorità mista di sacro e di secolare, che vedemmo ad essi
attribuita. Talvolta ancora, considerandosi l’eresia come politica
disobbedienza, procedeasi colla forza, siccome dicemmo di Eriberto
arcivescovo di Milano.

Ridesto il diritto romano, come alla tirannia, così vi si trovò
appoggio alle persecuzioni contro i miscredenti, poco ricordando che la
legge d’amore aveva abolita quella fiera legalità. Ottone III poneva
Gazari e Patarini al bando dell’Impero e a gravi castighi. Federico
Barbarossa, tenuto congresso a Verona con papa Lucio III, ordinò ai
vescovi d’informarsi delle persone sospette d’eresia, e distinguere gli
accusati, i convinti, i pentiti, i ricaduti; quelli convinti d’eresia
sieno spogliati dei benefizj se religiosi e abbandonati al braccio
secolare; i sospetti si purghino, ma se ricadono, vengano puniti
senz’altro. Sgomentato dal vedere i Valdesi distendersi fra le Alpi,
Giacomo vescovo di Torino pensò reprimerli anche col braccio secolare;
laonde da Ottone IV ottenne ampia facoltà di espellerli dalla sua
diocesi[287]. Indi Federico II al tempo della sua coronazione fulminò
pene temporali contro gli eretici, e le ripetè da Padova con quattro
editti, ove, «usando la spada che Dio gli ha concesso contro i nemici
della fede», vuole che i molti eretici ond’è singolarmente infetta
la Lombardia, sieno presi dai vescovi e dati alle fiamme ultrici, o
privati della lingua[288].

È questa la prima legge di morte contro i miscredenti: egli stesso
poi nelle _Costituzioni del regno di Sicilia_ ne pose un’altra,
lamentandosi che dalla Lombardia, ove n’era il semenzajo, i Patarini
fossero largamente penetrati in Roma e perfino nella Sicilia[289], e a
perseguitarli spedì l’arcivescovo di Reggio e il maresciallo Ricardo di
Principato.

Sull’esempio e coll’autorità dei decreti imperiali, le varie città
fecero statuti contro gli eretici: il senatore di Roma giurava non
usare indulgenza ai Patarini, o incorrerebbe la pena di ducento
marchi d’argento: in Milano fu posto che_ qualunque persona a sua
libera voluntate potesse prendere ciascuno heretico; item che le case
dove eran ritrovati si dovessero rovinare, e li beni che in esse si
ritrovavano fossero pubblicati_[290]. L’arcivescovo Enrico di Settala,
allora istituito inquisitore, _jugulavit hæreses_, come lo loda il suo
epitafio; ma i cittadini lo discacciarono. Resta ancora in Milano la
statua equestre di Oldrado da Trezzeno podestà, lodato nell’iscrizione
perchè _Catharos ut debuit uxit_[291].

Nè per questo cessavano gli eretici, e da Tolosa, Roma de’ Patarini,
spargeano missionarj. L’armi spirituali essendo uscite indarno, Enrico
cardinale vescovo di Albano implorò il braccio laico, e menato un
esercito ad estirpar l’errore, mandò a ferro e a fuoco la Linguadoca.
Innocenzo III, appena unto papa, divisò i modi di svellere quei bronchi
dalla vigna di Cristo, e spedì monaci a predicare (1205), esortando i
principi a secondarli; e quando Ranerio e Guido inquisitori avessero
scomunicato uno, i signori doveano confiscargli i beni e sbandirlo,
e far peggio a chi resistesse. Di qui cominciò la crociata contro
gli Albigesi, che non è da questo luogo il raccontare, ma dove sotto
l’apparenza religiosa dibatteasi la nazionalità, giacchè la Francia,
per ottenere quell’unità che tanti desidererebbero a qualsiasi costo
anche per l’Italia, volle sottomettere la Provenza e la Linguadoca,
che come romane repugnavano dalle ordinanze germaniche, prevalse nel
paese settentrionale (1208). La spedizione fu accompagnata da tutti
gli orrori delle guerre civili; ma solo gli adulatori del potere
secolare poteano versarne ogni colpa sul papa e sulla religione.
Oggimai la storia accertò che Innocenzo, mal informato delle iniquità
commesse da ambe le parti, non avea mai cessato di predicar pace e
moderazione, e dopo la vittoria spedì legato a-latere il cardinale
Pietro di Benevento, perchè riconciliasse colla Chiesa gli scomunicati,
e riducesse Tolosa a repubblica indipendente, purchè convertita;
assolse i capi della insurrezione, e al figlio di Raimondo da Tolosa,
condottiero della guerra, prodigò consolazioni, assegnò il contado
Venesino, Beaucaire e la Provenza, e ripeteva: — Abbi pazienza fino al
nuovo concilio».

Sotto i suoi successori la guerra fu proseguita colla ferocia delle
guerre nazionali, finchè la Provenza restò sottoposta affatto al re di
Francia. Questo era san Luigi, e al nuovo acquisto volle accomunare
i provvedimenti che contro l’eresia vegliavano in Francia, dov’essa,
secondo il diritto comune, era considerata delitto contro lo Stato, e
punita del fuoco. Romano, cardinale di Sant’Angelo, per ottenerne la
estirpazione raccolse un concilio (1213), dove si stabilì che i vescovi
nominerebbero in ciascuna parrocchia un sacerdote con due o tre laici,
i quali giurassero _inquisire_ gli eretici, e farli noti ai magistrati;
chi ne celasse alcuno, fosse punito; e distrutta la casa dove uno
fosse côlto. Tal è l’origine del tribunale dell’Inquisizione, specie di
corte marziale in paese sovvertito da lunga guerra, e dove rinasceva
la mal repressa sollevazione. Invece delle precedenti stragi, e dei
tribunali senza diritto di grazia, l’inquisizione era esercitata da
ecclesiastici, gente più addottrinata e meno fiera; ammoniva due volte
prima di procedere; solo gli ostinati e recidivi arrestava; riceveva
al pentimento, e spesso contentavasi di castighi morali; col che salvò
moltissimi, che i tribunali secolari avrebbero condannati. Gregorio
IX poi la sistemò (1233) col togliere ai vescovi i processi, onde
riservarli ai frati Predicatori.

L’Inquisizione avea potestà su tutti i laici, non esclusi i dominanti;
ed anche sul basso clero. Arrivato nella città, l’inquisitore ne
dava avviso ai magistrati invitandoli a sè; e tosto il capo giurava
far eseguire i decreti contro gli eretici, ed ajutare a scoprirli e
coglierli; se alcun uffiziale del principe disobbedisse, l’inquisitore
poteva sospenderlo e scomunicarlo, e mettere all’interdetto la città.
Le denunzie aveano effetto soltanto se il reo non si presentasse di
voglia; scorso il termine, era citato; e i testimonj interrogavansi
coll’assistenza dell’attuaro e di due ecclesiastici. L’istruzione
preparatoria riusciva sfavorevole? gl’inquisitori ordinavano l’arresto
dell’accusato, più non protetto da privilegi od asili. Arrestato,
nessun più comunicava con esso, faceasi la visita della sua casa, e il
sequestro de’ beni.

Secondo il diritto germanico, ogni libero è obbligato intervenire
al giudizio e alla sentenza; le prove di Dio traevano il popolo
a spettacolo; il signore feudale convocava i vassalli per rendere
giustizia; e la natura dei giudici e del giudizio portava semplicità di
procedure. Ma ne’ paesi di stirpe romana conosceansi le leggi antiche,
di molti affari faceasi carta, il giudizio stesso si scriveva; pure non
si pensava ancora di occultare i testimonj al prevenuto, nè di torgli
i sussidj che sogliono concedersi in negozj di minore importanza, come
sono i civili.

Una costituzione di Celestino III e d’Innocenzo III, riferita nel
_Diritto canonico_[292], distingue le procedure per accusa secondo
il codice romano, per denunzia, e per inquisizione; ma in tutte sono
pubblicate le testimonianze, ammesse le difese e il dibattimento. Gli
eretici dunque, giudicati secondo la legge canonica, benchè mancassero
del giudizio dei pari, poteano conoscere i testimonj e l’accusatore,
avere un consiglio, e pubblico dibattimento. Solo Bonifazio VIII
dispensò gli inquisitori da tante forme qualora ne derivasse pericolo
ai testimonj[293]; Innocenzo VI, dichiarando che tal pericolo può
presumersi sempre, generalizzò la riserva, e così venne la procedura
secreta, per quanto ostassero i leggisti, la nobiltà, gli uomini comuni
che si trovavano esposti all’arbitrio. Tolta la discussione pubblica,
ai giudici cessò il modo d’acquistare intima convinzione, e a regole
aritmetiche fu sottoposta la coscienza, inventando una convinzione
legale diversa dalla convinzione morale, frazionando le prove, e
portando fino alla odierna illiberalità.

Dalla quale è chiaro quanto fossero lontani i primi tribunali
d’inquisizione. Ne’ governi teocratici, come quelli del medioevo,
la religione non va distinta dalla politica; laonde l’eresia è
giustiziabile dal braccio secolare. Poi gl’inquisiti erano imputati
d’altri delitti contro i cardini della società, come sono la famiglia,
la proprietà, l’onore, i quali oggi pure si castigherebbero: se ne
fossero colpevoli o no, è difficile assicurarlo, come in tutti i
processi secreti. Piantato un tribunale, potea sperarsi differente
dagli altri del suo tempo? onde si videro rinnovate tutte le sevizie
de’ processi di Roma pagana, e il cavillo e la tortura e supplizj
esacerbati.

L’Inquisizione desta raccapriccio ai buoni Cristiani per le taccie
che attirò sopra la religione nostra, e perchè parve giustificare
incolpazioni gravissime. Ma oltre essere, nel fatto e in relazione
co’ suoi tempi, assai meno orribile che non si sparnazzi, essa
proponevasi almeno un fine morale, a differenza delle istituzioni oggi
sostituitele, ove si procede e castiga nell’interesse d’un principe
o per mantenere un dominio costituito sulla forza: se restringeva il
pensiero, il faceva o credea farlo per salvezza delle anime, non per
puro vantaggio d’un potere dominante: nè quegli spaventi tolsero il
sorgere di grandi e robusti pensatori.

La Chiesa poi, sebbene non ne abbia mostrato orrore, e siasene
valsa come d’una legittima difesa e di una prevenzione contro mali
gravissimi, non approvò mai, almeno in concilio, un’istituzione
siffatta. Sopratutto vuolsi ben distinguerla dalla Inquisizione
spagnuola, fiera e indipendente a guisa d’una vendetta nazionale,
giacchè nei Mori perseguitava non solo i nemici della religione, ma
gli stranieri conquistatori contro cui erasi menata per otto secoli
la guerra. La congregazione del Sant’Uffizio a Roma, composta di sei
cardinali, e fondata da Paolo III nel 1542, non versò sangue[294],
benchè fosse il tempo che uomini bruciavansi in Francia, in Portogallo,
in Inghilterra. Ecco perchè nel secolo xvi vedremo i nostri respingere
fin coll’armi l’Inquisizione spagnuola, mentre invocavano la romana.

Stando ai primi tempi, non mancò da fare all’Inquisizione anche fuori
di Linguadoca, e in Italia variissime di forma ed estese furono
le eresie. Intanto la vicinanza del papa e l’esservi egli anche
principe temporale abituava a resistergli; e nei conflitti di Guelfi
e Ghibellini si metteva in discussione l’autorità sua, col passaggio
che troppo è facile dalla mondana alla spirituale. I Comuni aveano
acquistato la libertà strappandola ai vescovi, sicchè era scemata la
riverenza a questi, e in molte lettere i pontefici ne movono querela
alle nostre repubbliche, le quali anche non di rado violarono e i beni
e le persone dei vescovi[295].

Uscente il XII secolo, Orvieto formicolava di Manichei, introdotti
dal fiorentino Diotisalvi, e da un Girardo di Marsano; e diceano nulla
significare il sacramento dell’eucaristia, il battesimo non occorrere
alla salvezza, non giovarsi ai morti con limosine ed orazioni. Espulsi
questi dal vescovo, comparvero Melita e Giulita, che uomini e donne
sedussero con aspetto di santità, finchè il vescovo col consiglio
di canonici, giudici ed altri, ne esigliò ed uccise molti. Un Pier
Lombardo vi venne poi da Viterbo, contro del quale Innocenzo III
deputò Pietro da Parenzo, nobile romano, che ricevuto fra ulivi e
palme, proibì i combattimenti che si costumavano in carnevale e che
finivano in sangue; ma poichè gli eretici stimolarono a disobbedire,
il primo giorno di quaresima si mischiò fiera zuffa, e Pietro fece
abbattere le torri donde i grandi aveano ferito il popolo, e diè
buoni provvedimenti. A Pietro tornato il papa domandò: — Come hai bene
eseguito gli ordini nostri? — Così bene, che gli eretici mi cercano a
morte. — Dunque va, persevera a combatterli, chè non possono uccidere
se non il corpo; e se t’ammazzeranno, io t’assolvo d’ogni peccato».
E Pietro, fatto testamento e congedatosi dalla desolata famiglia,
ritornò[296].

Innocenzo mosse in persona contro i molti Manichei di Viterbo,
rimbrottò i cittadini che tra quelli sceglievano i consoli, e ordinò
che, qualunque ne fosse trovato sul patrimonio di san Pietro, lo
consegnassero al braccio secolare per castigarlo, e i beni dividerne
fra il delatore, il Comune e il tribunale giudicante[297]. D’altri
abbiam ricordo in Volterra, dove gl’inquisitori, a malgrado del
vescovo, atterrarono alcune case di eretici in Montieri[298]. Nel 1193
il vescovo di Worms, legato dell’imperatore Enrico VI, venuto a Prato,
fece distruggere case e possessi dei Patarini, con severo divieto di
dar loro consiglio od ajuto, o di mettere ostacolo a lui quando li
facesse incarcerare[299]. Bandi severissimi contro Catari e Patarini
e d’altro nome novatori pubblicò Gregorio IX in qualità di sovrano
di Roma, volendo fossero mandati al fuoco, o se si convertivano, a
carcere perpetuo; e guaj a chi li raccogliesse o non denunziasse.
Molti in fatto furono arsi, molti chiusi a penitenza nei monasteri di
Montecassino e della Cava.

Come ricettatore d’eretici fu assalito, per insinuazione d’Innocenzo
IV, il conte Egidio di Cortenova nel Bergamasco, e distruttone il
castello. Molti ne avea Brescia, così sfacciati, che dalle torri
scagliando fiaccole ardenti scomunicavano la Chiesa romana. Contro
di loro papa Onorio III inviò il vescovo di Rimini, il quale abbattè
più chiese da essi contaminate (1225), e le torri dei Gàmbara, degli
Ugoni, degli Oriani, dei Bottazzi. Altri in Piacenza bruciò il podestà
Raimondo Zoccola; sessanta a Verona frà Giovanni di Schio in tre
giorni subito dopo la pace di Paquara (1233). Nè il Regno ne mancava,
ed è probabilmente come una protesta contro le costoro predicazioni
che un eremita calabrese andava attorno gridando nel dialetto patrio:
_Benedittu, laudatu e santificatu lu Patre; benedittu, laudatu e
santificatu lu Fillu; benedittu, laudatu e santificatu lu Spiritu
Santu_[300]. Ivone da Narbona scriveva a Gerardo arcivescovo di
Bordeaux, come viaggiando in Italia e’ si finse cataro, lo perchè
in tutte le città ebbe lietissime accoglienze; e «a Clemona, città
celebratissima del Friuli, bevvi squisiti vini de’ Patarini, robiole,
ceratia, ed altri lachezzi»[301]. Costoro vescovo era un tal Pietro
Gallo, che, scoperto di fornicazione, fu cacciato di seggio e dalla
società.

Contraddisse vivamente all’errore Antonio di Padova (1195-1231), nativo
di Lisbona, italiano di dimora, che dai Padovani impetrò remissione
ai debitori incolpevoli, e che a nome della religione e dell’umana
libertà protestò contro Ezelino, il quale diceva aver più paura de’
frati Minori che di qualsiasi persona al mondo. Singolarmente in Rimini
combattè gli eretici colla parola e coi miracoli, giacchè una volta non
badandogli gli uomini, furono veduti i pesci venir su per la Marecchia,
e collocarsi a bocca aperta ad ascoltarlo; un’altra un giumento, da
lungo tempo digiuno, si prostrò davanti all’ostia consacrata, benchè
il padrone patarino gli porgesse il truogolo dell’avena. Egli fu da
Gregorio IX dichiarato arca dei due Testamenti, armadio delle divine
scritture; e dai popoli il taumaturgo, il santo; per ornare il cui
tempio parvero a gara risuscitare le arti.

Martello degli eretici fu detto san Tommaso d’Aquino; nè men fervoroso
apparve san Bonaventura. In Toscana, una matassa di proseliti avea
fatti il vescovo Paternon: Gregorio IX aveva ordinato a frà Giovanni
da Salerno (1128) compagno di san Domenico e ad altri di procedere
giuridicamente contro costui; e il Paternon abjurò, ma ben tosto
ricadde, e la potenza de’ suoi settarj lo assicurava d’impunità, e
quando per prudenza mutò paese, gli furono surrogati nel ministerio
Torsello, poi Brunetto, infine Jacopo da Montefiascone, che con un
Marchisiano e un Farnese erano da prima ministri di esso vescovo.

Il primo inquisitore domenicano stabilito regolarmente a Firenze fu frà
Ruggero Calcagni, con autorità d’aver tribunale in convento; cominciò
un processo nel 1243, citando gran numero di Patarini, ed oltre le
pene pecuniarie e la censura ai contumaci, il papa aveva ingiunto alla
Signoria di consegnare i rei in mano degli ecclesiastici. Caporioni
degli eretici comparivano Baron del Barone e Pulce di Pulce, appoggiati
dalla fazione imperiale, e secondati da Gherardo Cavriani e casa sua,
Chiaro di Manetto, conte di Lingraccio, Uguccione di Cavalcante,
i Saraceni, i Malpresa, e da molte dame, fra cui Teodora Pulce,
un’Aldobrandesca, una Contrelda, un’Ubaldina ed altre, che erano sempre
le prime a dare impulso alle collette apertesi a favore dei poveri
e de’ predicanti. Teneansi le adunanze in casa de’ baroni, che, come
dipendenti dall’Impero, rimanevano esenti dalla giurisdizione comunale:
Ruggero però ne fece carcerare alquanti, e avendoli i baroni rimessi in
libertà, il papa esortò la Signoria a conservar forza alle leggi, e per
appoggio inviò frà Pietro da Verona.

Il costui zelo s’infervorò contro di essi; la piazza di Santa Maria
Novella era angusta alla folla accorrente per udirlo, sicchè ad istanza
di lui la Signoria dovette farla ampliare; la società de’ Laudesi, da
lui istituita, cantava Maria e il Sacramento (1244), quasi a sconto
degli oltraggi che questi riceveano dai Patarini. Sistemò pure alquanti
nobili per guardia al convento dei Domenicani, ed altri che eseguissero
i decreti di questi, donde sorse la sacra milizia dei Capitani di
Santa Maria[302]. Crebbero allora processi ed esecuzioni, per quanto i
signori le gridassero inumane e illegali, e si appellassero all’Impero:
e avendo il podestà Pace da Pesannola bergamasco tolto a difendere
i Patarini e protestato contro le sentenze, dagl’inquisitori con
solennità fu interdetto (1255); ne nasce parte e tumulto, le chiese
sono manomesse, di macello contaminati il Trebbio, la Croce, piazza
Santa Felicita, finchè i Cattolici riescono superiori.

Segnalato per tanto zelo, Pietro viene a farne prova sui Cremonesi
e Milanesi, i quali, esacerbati dalle battaglie mal riuscite contro
Federico II, bestemmiavano il cielo, insultavano ai riti, e sospendeano
capovolti i crocifissi. Cominciò egli la persecuzione; ma Stefano
de’ Gonfalonieri di Agliate e Manfredi da Olirone congiurarono, e
lo fecero uccidere mentre passava da Milano a Como. Egli trafitto
intrise il dito nel proprio sangue, scrisse per terra _Credo_, e spirò
(1252). D’egual moneta aveano i Patarini pagato frà Rolando da Cremona
sulla piazza di Piacenza mentre predicava: Pietro d’Arcagnago, frate
Minore, fu scannato in Milano presso Brera per opera di Manfredo da
Sesto caporione dei Patarini lombardi con Roberto Patta da Giussano;
frà Pagano da Lecco, trucidato co’ compagni mentre andava a stabilire
l’Inquisizione in Valtellina; ed altri. Nel 1279, avendo gl’inquisitori
condannata al fuoco una Tedesca in Parma, i cittadini insorsero,
saccheggiando il convento de’ Domenicani, alcuni anche ferendone,
talchè i frati a croce alzata partirono. Ma il podestà e gli anziani e
i canonici li seguirono e gl’indussero a tornare, promettendo rifarli
dei danni e punire gli offensori[303].

A Pietro da Verona, subito venerato col nome di san Pietro Martire,
successe frà Ranerio Saccone suddetto, che spianò la _Gatta_ ritrovo
degli eretici (1259), e fece bruciare i cadaveri di due loro vescovi,
Desiderio e Nazario, tenuti in venerazione; nè si rallentò finchè
Martin Torriano nol fe cacciare.

Nè per tanto Milano restò purgata, e vi levò rumore una Guglielmina,
diceano oriunda di Boemia e di gente reale, e che spacciava essere lo
Spirito Santo incarnato; da Raffaele arcangelo annunziata a sua madre
il dì della Pentecoste, come mandata a redimere i Giudei, i Saracini
e i cattivi Cristiani; dover morire, poscia risorgere, ed elevare al
cielo l’umanità femminile. Quanto visse, il popolo la venerò; morta,
fu tumulata splendidamente a Chiaravalle, casa de’ Cistercensi presso
Milano, e tenuta in conto di santa: ma poi l’Inquisizione cominciò ad
esaminare i miracoli spacciati, e il vulgo colla solita versatilità
suppose che le adunanze de’ suoi proseliti fossero convegni di nefandi
peccati; onde le ossa di lei furono gettate alle fiamme coi primarj
suoi seguaci.

Anche alcuni frati Minori, lasciata la loro religione, viveano
solitarj, affettando estremo rigore, ed erano chiamati Fraticelli,
Bizocchi, Beghini, principalmente negli Abruzzi e nella marca
d’Ancona, ed ebbero a maestri un frà Pietro da Macerata e frà Pietro
da Forosempronio. Scoperti di errori, vennero condannati e perseguitati
(vedi Cap. CXVII).

Gerardo Segarella, frate Minore di Parma, dedito alla contemplazione,
e fissando un quadro ov’erano rappresentati gli Apostoli avvolti in
mantelli cogli zoccoli e la barba, credette doverli imitare in quel
vestito, e fin nel circoncidersi e farsi fasciare e adagiare in cuna
al modo del celeste bambino. Formò seguaci che si dissero Apostolici;
vendette quanto possedeva, e dalla ringhiera di Parma gittò il denaro
a una ciurmaglia che giocava; ed iva predicando, da chi creduto
santo, da chi sentina di vizj. Opisone vescovo il fe cogliere (1280)
e metter prigione; ma egli si finse pazzo, onde tenuto cortesemente in
vescovado, divenne ludibrio del servidorame; poi sbandito, e di nuovo
al fine richiamato, convinto di vizj, fu bruciato il 18 luglio 1300.

Frà Dolcino e Margherita sua donna predicavano attorno a Novara,
togliendo ogni restrizione fra i sessi, e permettendo lo spergiuro in
cose d’inquisizione; traevansi dietro migliaja di proseliti, sinchè,
per ordine di Clemente V, furono cerchiati ed uccisi[304].

L’Inquisizione fu ammessa in Venezia il 1286, composta di tre giudici,
che erano il vescovo, un Domenicano, e il nunzio apostolico, sotto la
sorveglianza dei magistrati ordinarj; nè poteano sedere in tribunale
senza commissione sottoscritta dal doge. Procedere doveano puramente
contro l’eresia; non contro Turchi ed Ebrei che non erano eretici;
non contro Greci, perchè la loro controversia coi papi non era per
anco stata risolta; non contro i bigami, perchè il secondo matrimonio
essendo nullo, aveano violato le leggi civili, non il sacramento; gli
usuraj pure non intaccavano alcun dogma; i bestemmiatori mancavano
di riverenza alla religione, ma non la negavano; neppure stregoni
e fatucchiere doveano essere passibili a quel tribunale, se non si
provasse che avessero abusato de’ sacramenti.

Agli erranti la Chiesa contrastava anche col crescere devozione
alle cose che da quelli erano conculcate. La compagnia dei Laudesi
dalla Toscana erasi propagata nella Lombardia. Giovanni da Schio, il
famoso paciere, instituì il pio saluto del _Sia lodato Gesù Cristo_.
La venerazione verso il Sacramento fu cresciuta da miracoli che
allora si narrarono: Urbano IV estese a tutta la Chiesa la festa del
_Corpus Domini_, e Tommaso d’Aquino ne compose la bella uffiziatura.
A Maria poi si tributò l’entusiasmo col quale i cavalieri veneravano
le dame loro; e il dogma dell’immacolata sua concezione fu sostenuto
fervorosamente dai Francescani; ad onore di lei si formò un salterio
sulla forma del davidico; di lei parlarono Pier Damiani, Bernardo,
Bonaventura, con un ardore che rimembra quel dello sposo de’ Cantici;
e fu una gara di circondarla colla poesia del perdono e con fiori
di tenerezza. L’_ave Maria_ si rese generale verso il 1240. San
Domenico introdusse il rosario; divozione che fu poi connessa alla
ricordanza della vittoria di Lèpanto (1573), quella in cui fu decisa
la superiorità de’ Cristiani sopra i Turchi, nell’ora appunto che in
tutto l’orbe cattolico recitavasi quella semplice formola di saluto, di
congratulazione, di condoglianza, di preghiera.

Maria ispira le opere d’arte d’allora: il suo scapolare, propagato
dai monaci del Carmelo, orna il petto di tutti, come una divisa di
combattenti contro le passioni: ai tre ordini del Carmelo, dei Serviti,
della Mercede sotto gli auspizj di lei, quello s’aggiunge dei Gaudenti,
da Linguadoca passati in Italia (1208), ove singolarmente si resero
memorabili. Continuavano essi a vivere nel mondo e nel matrimonio,
«solo imposto odiare e fuggire il vizio, desiare e seguir la virtù, ed
alcuna soave soavissima regola, data in segno di onestà, in remissione
d’ogni peccato, ed in premio d’eterna vita» (FRÀ GUITTONE).




CAPITOLO XC.

La Scolastica. Efficacia civile del Diritto romano e del canonico. Le
Università. Le Scienze occulte.


Questi conflitti della ragione contro l’autorità, questo esame delle
credenze, quest’indipendenza del pensiero attestano che non fosse così
servile la fede, così intera l’ignoranza, come cianciano alcuni.

Hanno intitolato il decimo secolo di tenebre e di ferro, giacchè,
cessato l’impulso dato da Carlo Magno, alle grandi sventure soccombeva
ogni tentativo di pacifiche ricerche. Eppure un chierico di Novara
interrogava per lettera i monaci di Reichenau, se tenessero per
Aristotele il quale non crede agli universali, o per Platone che gli
ammette; ed essi rispondeano, entrambi godere tale autorità, che non
si osa l’uno all’altro preferire[305]. Dunque conoscevansi i grandi
pensatori, si studiava, si dubitava, si chiedeva, s’intrecciavano
su ciò corrispondenze lontane, si agitavano le quistioni supreme, e
fra gente incatenata alle regole durava l’indipendenza del pensiero,
esercitata nei modi del tempo. Chi sia imbevuto de’ pregiudizj
filosofistici dee restare attonito allorchè di buona fede osservi
come, nella _neghittosa ignoranza_ de’ chiostri, il bisogno del pensare
agitasse que’ monaci vilipesi; come senza scrupolo e senza apprensioni
usando della propria ragione, affrontassero i problemi cardinali
dell’intelligenza.

Le scienze, giusta la divisione di Marciano Capella, erano distribuite
in sette, formanti un trivio e un quadrivio: al primo appartenevano
la grammatica, la retorica, la dialettica; al secondo l’aritmetica, la
geometria, l’astronomia, la musica[306].

Ma come la religione era base della società, così scienza capitale la
teologia; nè quasi altri che il clero avea tempo e mezzi di volgere
l’attività dagl’interessi del secolo a quelli della dottrina e della
verità. I primi Padri del cristianesimo aveano fondata la loro scienza
sulla Bibbia, spiegandola e commentandola giusta il sentimento loro
particolare e quel della Chiesa. I successivi arrestarono lo studio su
quelli, facendone estratti e catene per proprio comodo, onde all’uopo
fiancheggiarsi delle loro asserzioni: e come la giurisprudenza romana
sopra certi assiomi, così la teologia posava sull’autorità, limitandosi
ad applicarla con argomentazione sottile, affar di logica e nulla più,
trascurando l’indagine dei fatti e il sentimento della realtà.

Boezio, usando la filosofia greca e pagana per raffinare la scienza
cristiana, nell’_Organon_ svolse il raziocinio senza intaccare la fede,
e divenuto autore universale, abituò gl’intelletti a una rigorosa
coerenza di discutere, dimostrare, difendere, impugnare per via di
regole prefinite; quella dialettica insomma, che prima l’italiano
Zenone d’Elea aveva insegnata, e che fu delle primarie coadjutrici
della scienza greca, ma che, se si restringa a pure forme e categorie,
impaccia la ragione, mentre intende soccorrerla. Tale divenne nelle
scuole, onde prese il nome di _scolastica_, troppo a torto derisa.

Questa geometria della ragione mette innanzi precisamente il suo
teorema, da principj inconcussi deduce con raziocinio serrato, senza
abbellimenti nè svaghi, valendosi solo di parole chiaramente definite,
eliminando le idee vaghe e i termini equivoci, e procedendo sempre dal
noto all’ignoto. Que’ principj generali indubitabili non potea darli
che la rivelazione. Si esercitavano sulle due nozioni fondamentali del
Creatore e della creatura, per trovarne e chiarirne la relazione ch’è
la fonte d’ogni morale, e conciliare la fede rivelata colla ragion pura
e coi fenomeni della vita esterna; limitavansi insomma a difendere e
chiarire dogmi parziali, a vedere in che modo accettar la rivelazione e
conoscere il sentimento comune, rinunziando alla disputa non appena la
Chiesa avesse sentenziato.

Nulla più facile che l’abusare della logica. Il minuzioso speculare
disgiunto dall’applicazione, dalla sperienza, dalla erudizione, da
ogni bellezza, le frivole distinzioni, il sillogizzare non tanto per
raggiungere la verità, quanto per uniformarsi a certe regole o per
avviluppare gli avversarj, il puntigliarsi fin sulla distinzione di
sillabe, congiunzioni, preposizioni, e innestare alla dialettica quanto
di vano comprendevano la grammatica e la geometria affine di dimostrare
ogni cosa, perfino i contrarj, furono gli abusi della Scolastica, che
mettendo la disputa per iscopo non per mezzo, e confondendo il metodo
colla sostanza, faceva invanire e delirare nella presunta onnipotenza
della logica.

Suo oracolo era Aristotele, per verità maestro eccellente, perchè
in esso trovasi anche la critica degli altrui sistemi e il modo
di confutarli, mentre Platone non dà che il proprio dogma. Ma lo
Stagirita che erige in principio supremo la natura, come poteva essere
l’oracolo d’una scienza tutta religiosa? Poi esso giungeva in Europa
nelle versioni e commenti de’ Musulmani e degli Ebrei, che gli aveano
prestato assurdi sentimenti e sofisterie. I nostri, nel tradurre quelle
traduzioni, nuovi errori vi sovraposero; nè la critica e la filologia
sapevano riconoscervi l’alterazione, mentre l’idolatria professatagli
impediva di crederlo in fallo. Anzichè duce, ne venne un ingombro
d’errori, fatica erculea a quelli che voleano conciliarli colla
teologia dogmatica. Più tardi Federico II ne procurò una versione sopra
il testo greco, e la fece deporre nell’università di Bologna; Manfredi
suo figlio la spedì a Parigi: ma nulla ce ne rimane per poter dire
quanto avviasse alla retta intelligenza di quello che per antonomasia
chiamavasi l’Autore.

Quest’esclusiva predilezione incagliava lo sviluppo cattolico delle
scienze, e le logiche speculazioni sviavano dalle ricerche storiche,
baloccandosi attorno a frivole quistioni. Cosa faceva e dove stava
Iddio prima di creare? se nulla avesse creato, qual sarebbe la sua
prescienza? potè egli fare le cose in altro modo da quel che le fece?
v’ha tempo in cui egli conosca più cose che in un altro? può fare
che ciò che è non sia, e per esempio, che una meretrice sia vergine?
Iddio, incarnandosi, si unì all’individuo od alla specie? il corpo di
Cristo alla destra del Padre sta seduto o in piedi? e le vesti con cui
comparve agli apostoli dopo risorto, erano reali od apparenti? e le
assunse con sè in cielo? e ve le tiene ancora? e nell’eucaristia sta
nudo o vestito? che divengono le specie eucaristiche dopo mangiate?
in qual maniera s’operò l’incarnazione nel seno di Maria? san Paolo
fu rapito al terzo cielo nel corpo o senza? il pontefice potrebbe
cassare i decreti degli apostoli, e formare un articolo di fede? o
abolire il purgatorio? è semplice mortale, o una specie di divinità?
e tutta la Bibbia diveniva un’arena di disputazioni, secondo che
gli uni vi rintracciavano il senso letterale, altri l’allegorico,
altri il mistico. Censurare, come si fa, la scienza per gli abusi
che ne derivarono, è ingiusto come di chi condannasse la letteratura
odierna a cagione de’ giornalisti; e tanto più che quelle formole e
quello spineto non erano frutto della barbarie, ma già si trovano ne’
dialettici antichi, anzi in Aristotele stesso.

La Chiesa non soffogava quell’attività, ma stava in occhi a tutelare
i dogmi, e ben presto fu chiaro che con questi tutelava la verità e
la ragione. Accortasi degli errori che rampollavano sopra la dottrina
aristotelica, talora ne proibì l’insegnamentò: onde altri si diedero
a sceverare due ordini di verità, la filosofica e la religiosa:
e lasciando arbitri di questa i santi Padri, discutevano secondo
Aristotele i fenomeni dell’intelletto, l’origine e il valore delle
idee, i fondamenti della conoscenza, in somma la metafisica.

Altri hanno faticosamente tratteggiato i procedimenti del pensiero in
que’ secoli mal conosciuti; e noi, limitandoci alle glorie italiane,
ricorderemo gl’insigni Lanfranco di Pavia e Anselmo d’Aosta, che in
Inghilterra rappresentarono il principio spirituale a fronte del potere
politico. Il primo, nato da famiglia senatoria (1005-89), educato
nelle scuole di arti liberali e di legislazione secondo il patrio
costume[307], andò frate, e non sentendosi vigore bastante pei lavori
campestri a cui si dedicavano i monaci, già godendo grido di dialettico
e giureconsulto nella patria scuola de’ giudici longobardi, recossi
in Normandia. Aggresso da masnadieri e lasciato avvinto a un albero
tutta la notte, aspettando la morte volle pregare, e trovò che neppur
una preghiera sapeva a memoria. Vergognoso, stabilì darsi tutto a Dio,
e liberato da alcuni passeggeri, si fe da loro indicare il convento
più umile e povero. Gli nominarono Bec, ed egli vi si rese, subì un
severo noviziato, tacendo per tre anni, e quando leggeva in refettorio,
il priore lo rimproverava di proferir male il latino: una volta lo
corresse dell’aver fatta lunga la seconda di _docere_, e il valente
dottore si rassegnò a proferirla breve, stimando un errore di prosodia
minor male che una insubordinazione.

In questa docilità imparò a comandare, e presto fu assunto arcivescovo
di Cantorberì, a consigliere e ministro di Guglielmo conquistatore
dell’Inghilterra; e sostenendo l’interesse cattolico in quell’isola
dopo soggiogata dai Normanni, favorì a questi perchè credea giovassero
a quello. Negl’impacci di chi è a parte dell’autorità e sembra
farsene strumento, quante volte ribramò e chiese la solitudine del
suo chiostro, ove ad assicurar la pace della coscienza basta una cosa,
obbedire! Ma il terribile conquistatore spesso correggeva o frenava;
udendo un cortigiano paragonare la reggia alla maestà del cielo, come
avrebbe potuto fare un poeta napoleonico, esortò a farlo vergheggiare
perchè più non osasse bestemmie tali: se accondiscese a Guglielmo,
seppe evitare il conflitto che prevedeva imminente col potere
ecclesiastico.

I tanti affari non lo distolsero dagli studj, e risuscitando l’arte
critica, confrontò, corresse i testi che Berengario avea falsati per
negare la presenza reale nell’eucaristia: sviluppandosi dalle fasce
scolastiche, spaziò in modo oratorio; e riprovando la sottigliezza dei
tropi e dei sillogismi e l’_inane dialettica_ d’Aristotele, chiama
sapiente chi conosce e glorifica Dio, e pienezza della dottrina
l’intenderne il mistero e la sapienza.

Discepolo suo, e successore nel priorato di Bec, poi
nell’arcivescovado, Anselmo d’Aosta (1033-1109), con fermezza calma
e dolce, non affrontando la persecuzione, ma non isviando punto dal
sentiero per evitarla, intelletto elevato e cuor puro, carattere
amabile che traeva grandezze dalla fede profonda e dall’amor di Dio,
per sagacia e pietà fu qualificato un secondo Agostino, e sulle traccie
di questo diede dimostrazioni ancor venerate sopra l’essenza divina, la
trinità, l’incarnazione, la creazione, l’accordo del libero arbitrio
colla Grazia. I suoi monaci l’aveano pregato a valersi di forme
agevoli, e d’argomenti adatti alla comune capacità, e provare per via
di raziocinj rigorosi e necessarj[308]: e in fatto nel _Monologium_
s’industria a spiegare la scienza delle cose soprannaturali per via
di razionali principj, cercando l’alleanza della fede colla ragione,
proteggendo la religion naturale e la rivelata da tutte le objezioni
mediante un argomentar sottile; estendendosi anche alla metafisica
e alla fisica, che speculano l’una sulla parola rivelata, l’altra
sulla natura manifestata dai sensi; e digredendo su altre materie non
immediatamente connesse col dogma. Al supremo problema dell’intelletto
cercò egli spiegazione nell’idea universale, la quale non potrebbe
sussistere come percezione dello spirito senza la realità dell’oggetto;
eccedette fosse quella della perfezione infinita di Dio, il quale
nell’ordine logico sta a capo di tutte le idee, come di tutti gli
esseri nell’ordine reale.

Lo stolto che dice _Non v’è Dio_, concepisce un essere a tutti
superiore, sebbene affermi che non esiste. Affermazione assurda,
atteso che quest’ente resterebbe inferiore a un altro che a tutte le
perfezioni congiungesse l’esistenza. Sono gli argomenti stessi che
furono svolti poi da Cartesio; ed un monaco dell’XI secolo trovava
e precisamente esponeva la sola prova compiuta e soddisfacente
dell’esistenza di Dio, cioè elevava la coscienza fino alla nozione
dell’essere, ed edificava una teologia dottrinale sovra un concetto
della ragione. Mettendo in scena un ignorante che cerca la verità colla
scorta dell’intelletto puro, vuol mostrare che la ragione non riprova
ma comprova le verità rivelate; e protestando insieme che la fede non
cerca comprendere ma credere, chiaramente determina i confini della
filosofia e della teologia.

Ricondurre le quistioni scolastiche al punto ove i padri le aveano
lasciate fu l’assunto di Pier Lombardo (1100-1164), fanciullo novarese,
mantenuto per carità agli studj, poi vescovo di Parigi. Nei quattro
libri _Sententiarum_ raccolse in un ordine alquanto arbitrario le
proposizioni dei santi Padri intorno ai dogmi, sicchè non rimanesse che
d’applicarle nelle varie quistioni. Ma poichè delle difficoltà esposte
non porgeva la soluzione, apriva campo a troppe dispute dialettiche
ed a sottigliezze, per quanto egli richiamasse continuo verso gli
studj positivi e i monumenti della prisca filosofia cristiana. Inoltre
dava in argomenti speculativi: — Iddio padre, generando suo figlio,
generò se medesimo o un altro Dio? generò di necessità o per elezione?
egli stesso è Dio spontaneamente o necessariamente? Gesù Cristo potea
nascere d’una specie d’uomini differente dalla stirpe d’Adamo? potea
prendere il sesso femminile?» accettava autorità apocrife; e quando la
logica gli paresse condurre a conclusioni diverse dalla fede, diceva:
— Su questo punto amo meglio udire altri, che non parlare io stesso».
Pure il _maestro delle sentenze_, com’egli fu titolato, rimase il testo
delle scuole, ebbe replicate edizioni ne’ primi tempi della stampa;
Racine, nel ristretto di storia ecclesiastica, gli dà ducenventiquattro
commentatori, che, a detta del conte di San Raffaele, si potrebbero
facilmente raddoppiare; e fin a mezzo il secolo passato l’università di
Parigi celebrava l’anniversario di lui con esequie assistite da tutti i
baccellieri licenziati.

D’altra levatura e originalità fu Tommaso dei conti d’Aquino (1227-74),
castello di cui vedonsi gli avanzi presso Montecassino. Pronipote di
Federico Barbarossa, cugino di Enrico VI e di Federico II, discendente
per madre dai principi normanni, abbandonò le delizie e le speranze
della condizione sua per vestirsi domenicano, malgrado de’ parenti.
Gracile di salute, taciturno, assorto nelle meditazioni, i condiscepoli
canzonando quel suo fare semplice, gli occhi incantati, la bocca
chiusa, lo chiamavano il bue muto di Sicilia. Ma ben presto mostrò
intelletto filosofico s’alcun mai, erudizione estesissima, passione de’
grandi risultamenti; e a quarantun anno si propose coi materiali sparsi
della scienza coordinare la prima volta in sistema compiuto la teologia
e la filosofia. I conflitti che da dodici secoli la Chiesa sosteneva
intorno ai fondamentali articoli della fede, e quanto aveano insegnato,
approvato, riprovato i Padri, i dottori, i papi, i concilj, compendiò
in un volume. La scienza e l’erudizione tutta che al suo tempo avessero
Cristiani od Arabi, svolse sotto la forma del sillogismo, in maestosa
sintesi tendendo a riprodurre l’ordine assoluto delle cose, Dio uno, la
Trinità, la creazione, le leggi del mondo, l’uomo, la Grazia; e opporre
la verità agli errori moltiformi che venivanle opposti dal Corano, dal
Talmud, dal manicheismo. Ch’egli si occupasse di scienze al tempo suo
non esistenti, o usasse una lingua che l’età sua non gli dava, nessuno
lo pretenderà; mentre eccitano meraviglia la chiarezza, la brevità
nervosa, la schietta indagine della verità, che con bella e profonda
definizione egli fa consistere in un’equazione tra l’asserto e il suo
oggetto[309].

All’ispirazione ed elevazione dei primi Padri non arriva egli, ma
porge formole dotte e profonde distinzioni, il suo metodo consistendo
nell’appoggiare col sillogismo una maggiore assiomatica, data da
quelli. Pertanto posa un teorema, poi sillogizza tutte le opposizioni
filosofiche (_videtur quod non_), mettendo l’objezione condensata,
multipla, in tutta la sua forza, per modo che poterono da lui
attingere eresie e difficoltà quanti ebbero la mala fede di sopprimere
le risposte. Non si ferma a confutarla, ma in contraddizione (_sed
contra_) adduce alcuni passi di Aristotele, della Bibbia, dei Padri,
principalmente di sant’Agostino, e prova conciso e preciso, facendo
brillar la vera luce accanto alla falsa, sicuro che ne risulterà
la certezza. Allora ripiegandosi sopra l’objezione, la distrugge
invincibilmente (_conclusio_) collocando la sua risposta in termini
concisi, enucleandoli poi dialetticamente, e non di rado con poche
parole d’inarrivabile precisione recidendo avviluppatissimi problemi; e
adoprandovi un mirabile buon senso ognora calmo, imparziale, lontano da
sistematiche esclusioni, disposto ad accettar tutto il vero, approvare
tutto il buono.

Quanto al fondo, sostiene che la scienza deriva da Dio e a Dio si
riferisce, atteso che il filosofo, sempre in traccia del primo ente e
della cagion delle cose, e proponendosi il perfezionamento dell’uomo,
è costretto elevarsi alla causa ed alla ragion prima. E siccome nella
società umana dirige colui che maggiore intelletto possiede, così nelle
dottrine quella che si occupa delle cose più intelligenti, cioè la
metafisica, scienza dell’essere in generale e delle sue proprietà, che
considera le cause prime nella loro purezza e comprensibilità maggiore.

Scienza di Dio, dell’uomo, della natura, la teologia risale a Dio per
contemplarlo, e col raggio che ne attinge discende la scala del creato
illuminando le sfere inferiori. Fra i corpi puramente materiali e il
mondo delle pure intelligenze, riflesso della vita e delle perfezioni
di Dio, sta l’umanità, partecipe degli uni e degli altri: tre mondi
connessi da legami infiniti, donde risultano l’ordine naturale e il
soprannaturale, e in seno all’opera di Dio nasce l’opera dell’uomo,
mediante la libertà creata. Di qui la mistura di bene e di male, di
verità e di errore, che costituisce la storia umana. Delle creature
alcune sono assolutamente immateriali, altre materiali, altre miste; e
nel formarle Iddio si propose il bene, cioè di assimilarle a sè. Del
qual bene partecipano anche i corpi, in quanto possiedono l’essere
e sono l’effetto della bontà divina; e concorrono alla perfezione
dell’universo, che deve contenere una gradazione di esseri, gli
uni subordinati agli altri secondo che più o meno perfetti. Chi li
consideri uno ad uno, non ne vede che l’inanità: ben altrimenti chi
li guardi come istromenti degli spiriti; avvegnachè tutto ciò che
si riferisce all’ordine spirituale appar più grande quanto più viene
conosciuto.

Culmine della creazione è l’uomo, il cui spirito vive di triplice vita,
la sensiva, la vegetativa e la razionale, la quale ancora si divide
in intelligente e volitiva. A quest’ultima san Tommaso assegna regole
rettissime, giacchè fondate sugl’insegnamenti della Chiesa: ma poichè
il nostro lavoro verte tanto sulla scienza degli Stati, noi lasceremo
il resto per arrestarci alquanto sul diritto e la politica di lui, che
insomma sono quelli professati dal clero, quand’anche non applicati.

Fonda Tommaso la sua teoria del diritto sopra la legge. Questa è
quadrupla: l’_eterna_, legge del governo divino generale del mondo;
la _naturale_, partecipazione della legge eterna, valevole per tutti
gli enti finiti razionali; l’_umana_, riferibile alle condizioni
particolari degli uomini; la _divina_, che consiste nell’ordine di
salute da Dio stabilito nella sua _speciale_ provvidenza per gli
uomini. Il diritto nello Stato è _naturale_, fondato nella natura
invariabile dell’uomo, o _positivo_, stabilito per convenzione o
promessa: e concerne solo la legalità degli atti esterni, mentre la
giustizia interiore impone di fare il giusto per amor di Dio.

La legge è una misura imposta ai nostri atti, un motivo che ci spinge
o distoglie dal fare, una dipendenza della ragione: ed ha per iscopo
il ben essere comune. Dovendo il fine essere adempito da chi vi ha
interesse immediato, le leggi saranno opera di tutto il popolo, o
di chi del bene di esso è incaricato; e però la legge può definirsi
«un ordine ragionevole a comune vantaggio, promulgato da chi ha cura
del pubblico interesse». Diretta a mantenere la pace e propagare la
virtù fra gli uomini, deve conformarsi alla giustizia pel fine che si
propone, per l’autore da cui deriva, per le forme che osserva, cioè
mirare al bene dei più, non trascendere l’autorità del legislatore,
ed equamente distribuire i pesi che ciascuno dee portare pel comune
vantaggio. È ingiusta ove s’opponga al bene relativo dell’uomo, o al
bene assoluto che è Dio: e in tal caso non è legge ma violenza, nè
obbliga al fôro interno, se non fosse per gli scandali che produrrebbe
la trasgressione. E per natura e per ragione si deve a gradi procedere
dal meno al più perfetto; onde i cangiamenti nella legislazione sono
giustificati dalla mobilità della ragione, dalla mutabilità delle
circostanze. Popolo pacifico, grave, oculato ai proprj vantaggi, ha
diritto di scegliere i suoi magistrati; lo perde se corrotto.

Vuolsi che durino la città e la nazione? tutti abbiano parte al
governo generale, acciocchè tutti sieno interessati a mantenere la
pace pubblica; nella forma politica le autorità si bilancino. La più
destra combinazione sarebbe un principe virtuoso, che sotto di sè
ordinasse un certo numero di grandi cariche per governare secondo
l’equità, cernendoli da ogni classe e sottoponendoli ai suffragi della
moltitudine, col che associerebbe al governo l’intera società. Il
principe deve al suddito la fedeltà stessa che ne esige: se avvilisce
Dio ne’ poveri, imita i soldati che percotevano Cristo colla canna
messagli in mano: se grava le imposte, pecca d’infedeltà agli uomini,
d’ingratitudine a Dio, di sprezzo agli angeli custodi, sopra i quali
ricadono le offese recate ai loro custoditi.

Colpa mortale sarebbe la ribellione contro alla giustizia e all’utilità
comune, non il resistere e combattere pel pubblico bene. Principe che
si propone il personale soddisfacimento anzichè la comune felicità,
cessa d’essere legittimo, e l’abbatterlo non è più sedizione, se
pur non si operi con disordine tale da cagionare mali maggiori
della tirannia stessa. Il tiranno si tiene fra certi limiti? convien
tollerarlo per cansare pericolo di peggio; eccede? può essere giudicato
e anche deposto da un potere regolarmente costituito: attentare contro
la sua persona per fanatismo e vendetta non è mai lecito.

Su questi larghi principj posavasi il liberalismo, che la Scuola talora
spinse fin al di là; donde la taccia che il secolo nostro, ipocrito
in parole come sguajato in fatti, le dà di avere giustificato il
regicidio. Al moderno diritto delle genti pose Tommaso le fondamenta,
che lo distinguono dal micidiale degli antichi: e certi missionari d’un
nuovo cristianesimo, che credono nati jeri i concetti della libertà e
dell’eguaglianza, stupirebbero leggendo quel che Tommaso pensava della
nobiltà[310].

Ma come la pensava egli sul propagare la fede per mezzo della forza?
Degli Infedeli alcuni non abbracciarono mai la fede, come Pagani ed
Ebrei; altri ne disertarono, come gli eretici e gli apostati. Questi
sono mentitori d’una promessa, e ne sono puniti: gli altri non devono
per verun modo essere forzati alla fede, ma solo a non manometterla con
bestemmie, con prediche, con violenze. I fedeli muovono spesso guerra
agl’infedeli, non già per costringerli a credere, ed anche dopo la
vittoria se ne lascia libertà al prigioniero, ma perchè non impediscano
ai credenti il convertirsi o il perseverare[311].

Sì grand’uomo, eppure umilissimo, ricusò nell’Ordine ogn’altra dignità
fuor quella di definitore: e nella contemplazione talmente restava
assorto, che navigando non s’accorse d’una fiera burrasca; tenendo una
candela non sentì da quella bruciarsi il pugno; sedendo al banchetto
col re di Francia, repente battè sulla tavola esclamando: — Ecco un
argomento invincibile contro i Manichei». La leggenda dice che, avanti
morire, stava davanti a un Crocifisso, e questo piegossi, e dissegli: —
Tommaso, bene hai scritto di me: qual ricompensa domandi? — Niun’altra
cosa che voi stesso», egli rispose. Quando poco dopo si trattò di
canonizzarlo, gli oppositori notavano ch’e’ non aveva operato miracoli;
ma papa Giovanni XXII esclamò: — Ne fece tanti, quanti articoli
scrisse»; e soggiungeva: — Tommaso rischiarò la Chiesa più che tutti
insieme i dottori, e maggior profitto si trae dallo studiare un anno
agli scritti suoi che dal leggere tutta la vita que’ degli altri».

Diversa eppur non avversa alla scolastica argomentatrice, la
scuola mistica cercava non esercizio allo spirito ma nutrimento
all’affetto; tutto riconduceva al sentimento ed alla contemplazione,
assegnando i gradi onde con questa elevarsi al primo vero; in luogo
dell’arida dialettica adoperava linguaggio immaginoso, simbolicamente
interpretando la natura appoggiandosi sulla misteriosa attrazione verso
il bene assoluto e l’infinito, e sulla dilezione estatica, fondo della
nostra sensibilità.

Giovanni Fidanza da Bagnarea (1221-74) fu salvato da una malattia
infantile per intercessione di san Francesco, il quale disse a sua
madre: — È una buona ventura»; onde vestitosi francescano, fu noto
col nome fratesco di Bonaventura. Dotto di tutta la scienza d’allora,
sommesso insieme e indipendente, cautamente valutando le forze relative
della credenza e dell’intelletto, tentò conciliare Aristotelici,
Platonici, Arabi; cioè il raziocinio e l’intuizione, il misticismo e
la didattica dirigere in armonia, non ad arguzie curiose, ma a supreme
quistioni. Non che negare ogni certezza ai sensi, tende a rintegrare
l’infallibilità della ragione, facendo che Dio abbia poste le premesse
nell’intelletto, e conformatolo in guisa che sia costretto assentire al
vero, non come ad una percezione nuova, ma quasi riconosca cose innate
in sè. Osò anche tentare un albero enciclopedico dell’umano sapere, men
lodato, non men lodevole di altri posteriori[312], e che mostra come
sapessero d’alto luogo riguardare la scienza questi Scolastici cui si
dà taccia di angusti e meschini.

Bonaventura fu noverato fra’ più insigni del tempo: quando san Tommaso
suo amico gli domandava da quai libri traesse tanta scienza, gli mostrò
il crocifisso; e tutte pietà sono la sua _Vita di san Francesco_, lo
_Specchio della Vergine_, l’_Itinerario dell’anima al cielo_. A forza
di preghiere si fece esonerare dall’andare arcivescovo di York; e stava
lavando le scodelle quando gli fu annunziato che era fatto cardinale.
Alle sue esequie assistettero Gregorio X, il re d’Aragona, cinquanta
vescovi, sessanta abati, più di mille preti; ottant’anni dopo morto fu
canonizzato, e iscritto col titolo di _serafico_[313] fra i dottori
della Chiesa, dopo Ambrogio, Agostino, Girolamo, Gregorio Magno e
l’Aquinate.

Anche la scuola contemplativa ebbe i suoi deliramenti, e Giovanni di
Parma pubblicò un _Introduttorio all’evangelo eterno_, ove annunziava
che, siccome il Testamento antico avea dato luogo al nuovo, così
questo non bastava più alla perfezione, e un altro ne verrebbe tutto
d’intelligenza e di spirito. Altri caddero nel panteismo e nella
negazione del proprio essere, ed applicati alle scienze s’abbujarono
nell’astrologia e nell’alchimia.

Del diritto romano mai non erasi perduta affatto la memoria; ma quella
legislazione è troppo complicata e dotta per gente incolta, troppo
difficile ad armonizzare col sistema barbaro. Si dovette dunque
applicarsi ad agevolare l’uso quotidiano del gius longobardo, e
ridurlo a sistema per via d’un testo intelligibile, di dichiarazioni,
di formole di processo. A ciò diede principale opera la scuola di
Pavia, che volta solo alla letteratura nei tempi de’ Carolingi, da
quelli di Ottone I vi unì la giurisprudenza, e compilò il _Liber
legum Longobardorum_. I maestri di quella erano anche giudici, e
accoppiando la teoria alla pratica, e conoscendo il diritto romano,
composero una glossa che fu equiparata al testo legale. Ebbero nome
tra essi Sigefredo, Guglielmo, Bajlardo, Buonfiglio, e quel Lanfranco
da Pavia, di cui dicemmo[314]. Man mano che le città italiane
crescevano di ricchezze, di commercio, di potenza, occorreano nuove
complicazioni, cui non era sufficiente il diritto germanico, mentre si
trovavano risolte nel romano; sicchè a questo applicaronsi gl’ingegni,
costituendo una nuova classe di cittadini, i giureconsulti.

Quando i Pisani espugnarono Amalfi nel 1135, ne tolsero l’unico
esemplare delle _Pandette_, e Lotario II in benemerenza lo cedette
a loro, decretando che nella pratica si sostituisse il gius romano
al germanico, e cattedre per insegnarlo. Così dicono: ma nessun vide
questo diploma, ed è dimostrato che in verun tempo le Pandette erano
cadute in dimenticanza[315]; sicchè questa è una novella che traduce
in racconto di tempo e di luogo determinato un avvenimento d’incerta
origine. Esso codice fu gran tempo custodito a Pisa come una reliquia,
nè mostrato che con solennità, poi trasferito a Firenze, monumento
d’altre vittorie, ove può non difficilmente vedersi in quel tesoro
di manoscritti ch’è la biblioteca Laurenziana. La scrittura il prova
contemporaneo di Giustiniano; e che sia l’unico originale risulterebbe
da questa bizzarria, che avendovi il legatore per isbaglio trasposto un
foglio, tutti gli esemplari conosciuti hanno l’errore medesimo, come
materialmente trascritti. Eppure sembra che i glossatori possedessero
altri testi, collazionando i quali ne formarono uno bolognese, detto
la vulgata: pure la loro rarità è attestata dall’importanza attaccata
al possesso di questo codice, la cui scoperta e il trionfo menatone
fissarono su quello l’attenzione dei molti che la progredita civiltà
avea disposti ad una legislazione più raffinata. Allora dunque lo
studio del romano diritto penetra nelle scuole, in gara colla teologia
e la scolastica, mentre s’applica alla vita.

Irnerio, che prima aveva insegnato grammatica, passò a leggere le
Pandette a Bologna sua patria (1100-20); e i giovani che trassero in
folla a questa scienza nuova, reduci ai loro paesi, ne applicavano i
canoni ai casi particolari, se non altro come supplemento alla legge
locale. Restano in gran parte le glosse di quest’illustre, e memoria
d’altre opere sue ad uso della scuola, dalla quale poi si staccò per
servire all’imperatore. Pensator rigoroso, trasse ogni cosa dal proprio
capo, ignorando i lavori intorno al diritto, fatti o tentati ne’ secoli
precedenti[316].

Si nominano fra’ suoi discepoli più insegnati i bolognesi Bùlgaro
_os aureum_, Martin Gossia _copia legum_, Jacopo e Ugone da Porta
Ravegnana. La _Somma del Codice_ di Roggerio è il primo tentativo di
sistemar la scienza del diritto. Il Piacentino, che alcuni chiamano
Ottone, per quanto assoluto e di smisurata vanità, non manca di
intelletto scientifico e cognizione delle fonti. Assalito nottetempo da
Enrico di Baila, di cui avea confutato un’opinione, a stento campò, e
ricoverato a Montpellier, v’aperse la prima scuola di diritto (1192).
Giovanni Bassiano da Cremona, preciso nell’esposizione, trovò forme
ingegnose, benchè talvolta buje; professò a Mantova.

Pillio da Medicina professava giovanissimo a Bologna, quando i
magistrati lo costrinsero a giurare che per due anni non insegnerebbe
altrove: i Modenesi, cui forse importava più il toglierlo agli emuli
che il possederlo essi medesimi, gli offersero cento marchi d’argento
purchè venisse nella loro città, anche senza insegnare, siccome fece.
Scrive per lo più in dialoghi fra la giurisprudenza e l’autore, con
molta vanità e affettazione logica[317].

Lodano pure Guglielmo di Cavriano da Brescia, Alberico da Porta
Ravegnana che per l’affluenza di scolari dettava nella sala del
Consiglio, Giovanni Azzon da Bologna che aveva fin mille uditori, ed
altri che lungo sarebbe il recitare. Francesco Accursio da Bagnòlo
presso Firenze, nella _Glossa continua_ (1129) abbracciò le anteriori,
così conservandoci l’opinione di molti, ma senza tropp’arte nello
scegliere. Al suo tempo citavasi nei tribunali come legge, e fu in
gran nominanza finchè parve merito il cumulo di erudizione; ma nel
Cinquecento, quando si studiarono l’antichità e gli storici, prevalse
un miglior gusto, mentre minorava l’elevatezza de’ pensieri.

Que’ glossatori possedevano le Pandette, il Codice, gl’Istituti,
le Autentiche, l’Epitome di Giuliano, nè altro. Scarsi di storia e
filologia, invece di raddrizzare i testi, accertare i tempi, insinuarsi
nella intenzione delle leggi, si fermano a spiegare che _etsi_
equivale a _quamvis_, _admodum_ a _valde_; derivano il nome del Tevere
dall’imperatore Tiberio; fanno vivere Ulpiano e Giustiniano avanti
Cristo, uccidere Papiniano da Marc’Antonio; interpretano _pontifex_ per
_papa_ o _episcopus_; se trovano una parola greca, la saltano, onde il
proverbio _Græcum est, non potest legi_. Pure non mancano di sagacia
e industria, massime Accursio, nel ravvicinare passi, conciliare
apparenti divergenze, ricorrere per l’interpretazione alle fonti quanto
poteasi in quell’ignoranza della storia, che durerebbe anche oggi se la
fortuna non avesse scoperto Ulpiano ed altri giureconsulti vetusti.

Ben presto seguirono pedestri imitatori, destri nella dialettica quanto
sforniti di scientifico intelletto; prolissi, d’inesauste minuzie,
che affogano il testo ne’ commenti, _multorum camelorum onus_, nulla
rimettendo all’intelligenza degli scolari; espongono in uno stile
barbaro, da cui non sa forbirsi neppure Dino da Mugello. Il quale
godette tanta riputazione, che ancor vivo i vescovi stabilirono, ove le
leggi municipali e le romane e le chiose dell’Accursio tacessero o si
contraddicessero, a Dino si riportasse la risoluzione.

Sconciatesi le repubbliche, e andata ogni cosa per fazioni, poi
per arbitrio di tiranni, senza quella libertà che è necessaria alla
ponderazione delle leggi, nel metodo prevalsero sempre più le forme
dialettiche, con distinzioni e restrizioni senza termine; l’argomentare
non si aggirò sul testo ma sulla glossa, la quale divenne un ostacolo
a intenderlo; ogni originalità rimase tolta dal porre ognuno il piede
sull’orme dell’altro.

Cino da Pistoja scolaro di Dino (-1337), cacciato dai Guelfi, torna
coi Ghibellini. Ammira i dialettici, pure sa emanciparsi dalle triche
di scuola, e pensare di sua testa; e si fiancheggia cogli statuti de’
varj popoli e la pratica de’ tribunali. Bartolo da Sassoferrato scolaro
di lui, maestro a Pisa e Perugia, ove morì in fresca età, superiore in
fama a tutti i giureconsulti, spiegato dalle cattedre, tenuto in conto
di legge nella Spagna, per critica e metodo sta a gran distanza dagli
antichi glossatori, impacciato dai troppi commenti.

Avanzandosi i tempi, ebbe grido Baldo da Perugia (-1400), che professò
per cinquantasei anni, e versò nei pubblici negozj. «Nella smania
di distinzione (dice il Gravina) egli non divide, ma sfrantuma il
soggetto tanto, che i frantumi ne van col vento; ma per quanto ciò
nuoccia all’interpretazione della legge romana come codice positivo, fu
utilissimo al giureconsulto pratico per la moltiplicità dei casi che lo
spirito suo fecondo ritrovò; sicchè ben rado si dà di consultarlo senza
trovarvi una soluzione qual ch’ella sia». Luca di Penna negli Abruzzi,
autore del commento sui _Tres Libri_, supera i contemporanei per metodo
e stile, e ricorre direttamente ai testi coll’indipendenza datagli dal
non essersi formato nelle scuole ma negli affari. I successivi, più che
nelle magistrature, presero pratica nei consulti, fonte di rinomanza e
di ricchezze.

Come questi il diritto romano, altri studiarono il feudale, di
applicazioni ancora frequenti; e Oberto dall’Orto e Gerardo del Negro,
consoli milanesi, attorno al 1170 radunarono le costituzioni imperiali
e le consuetudini delle varie città, le sentenze in proposito e le
interpretazioni proprie e d’altri giuristi. Valore di legge non ebbero
mai, ma autorità perfino ne’ tribunali pontifizj. Infiniti commenti
e glosse ebbero da Bulgaro, Pileo, Ugolino, Corradino, Vincenzo,
Goffredo..., e principalmente da Giovanni Colombino; tutti superati dal
napoletano Andrea d’Isernia, e più tardi da Matteo degli Afflitti. Nel
1436 Antonio Mincuccio di Pratovecchio bolognese avea ridotti i libri
feudali in miglior forma, e l’imperatore Federico III li confermò,
onde in Bologna erano letti pubblicamente. L’illustre Cujacio con
maggior critica ed eleganza, e deponendo il disprezzo che i giuristi
soleano avere per ciò che non fosse romano, migliorò ed illustrò
quella raccolta, la quale si compie colle leggi feudali pubblicate
dal Barbarossa, che sono le più numerose e precise, e da cui era stata
proibita l’alienazione dei feudi, ristabilite le regalie imperiali in
Italia[318].

Contemporaneamente si compiva il diritto canonico. Una raccolta
autentica delle leggi ecclesiastiche emanate dai concilij e dagli
imperatori, disposta da Giovanni Scolastico patriarca di Costantinopoli
a mezzo il secolo VI, divenne legge della Chiesa d’Oriente. In
Occidente, dopo le collezioni che accennammo (t. V, p. 472) di Dionigi
il piccolo e d’Isidoro, Reginone abate di Pum, uscente il secolo IX, ne
fece una, poi Burcardo vescovo di Worms il _Magnum decretorum volumen_,
che da uno storpio del nome suo è chiamato _Brocardo_, e passò ad
indicare quistioni scabrose ed incerte. Ivone di Chartres dispose
metodicamente il _Decreto_ in diciassette libri; finchè Graziano di
Chiusi benedettino, nella _Concordantia canonum_ o _Decretum_ (1151),
compì sistematicamente la giurisprudenza canonica. Eugenio III dicono
l’approvasse, e l’autore con Ranieri Bellapecora pei primi professarono
tale materia in Bologna. L’opera sua comprende i canoni degli Apostoli,
quelli di cencinque concilj, le decretali de’ papi, non escludendo
quelle del falso Isidoro, e molti passi tratti da santi padri, da libri
pontificali, dal codice Teodosiano e da altri. Autorevole nel canonico,
come il codice Giustinianeo nel diritto civile, il Decreto di Graziano
trovò moltissimi commentatori: lo sceverarne la mondaglia doveva essere
cura di secoli meglio veggenti[319].

Successive consultazioni diedero luogo a nuove decretali, di cui una
raccolta fece Bernardo Circa, vescovo di Faenza poi di Pavia; una
fu ordinata a Pier di Benevento da Innocenzo III, ed approvata per
pubblica autorità; poi un’anonima dopo il 1215. Nessuna era completa,
e v’avea decreti incerti: pertanto Gregorio IX incaricò Raimondo di
Pegnafort barcellonese di raccorre le decretali posteriori al 1150,
ove finisce la compilazione di Graziano; onde venne il secondo corpo
e principale del diritto canonico, cresciuto anch’esso con successive
aggiunte.

Suprema efficacia ebbe lo studio del diritto, facendo rivivere a pro
de’ moderni l’esperienza degli antichi, disposta in un sistema di
leggi, ove tutto ciò che essenzialmente importa alla civile società
era determinato con sagacia, equità e precisione, ben superiore ai
tentativi de’ codici barbari. Introdotta la prova testimoniale, lo
spirito umano s’addestrò nell’indagare le verità ed applicarle, risalì
agli studj classici per meglio chiarire il senso, e quel ragionare sodo
e sopra i fatti emendava l’inclinazione sofistica delle scuole.

Ai baroni nè dottrina nè pazienza bastando, i leggisti presero il luogo
de’ feudatarj negli uffizj giuridici. Allettati dalla costituzione
romana, stabilirono essi una scuola teorica e pratica di governo, cui
primo canone era l’unità e indivisibilità del potere sovrano, talchè
guardava come usurpazione le signorie feudali, come non avvenuta
l’occupazione dei Barbari, e indegne del nome di leggi quelle emanate
da loro: fatto meraviglioso ed unico, che la legislazione morta d’un
popolo perito divenisse scienza politica e sociale per tutta Europa, e
che fin ad oggi i codici trovino appoggio, commento o supplemento nelle
decisioni di Papiniano e nell’opinione de’ glossatori.

Ben fa dolore che le nazioni nuove non abbiano pensato estrarne quel
solo che ad esse confacevasi, anzichè adottare intero un cumulo di cose
estranee ai costumi e all’ordine sociale nuovo, e principj assoluti, e
formole materiali, e rigide conseguenze, non armonizzanti colla società
nuova nè coi costumi moderni e col cristianesimo. Per vero, l’adottare
è molto più facile che lo scegliere; e la parzialità ghibellina aveva
interesse a considerare i Federichi come successori di Teodosio: onde
n’uscì una legislazione implicata, incoerente, ancora oscura dopo
infiniti commenti, e forse in grazia di questi.

Ma nelle città libere i giuristi costituivano un corpo, con impieghi
d’onore ed alte cariche e singolare considerazione: e persone elevate
portavano nella giurisprudenza gran senso pratico e reale dignità. Il
diritto poi fu un grande miglioramento sì alla legislazione, sì e più
alla condizione dei vulghi. Rispetto all’ordine delle successioni, ai
matrimonj, ad altri punti legali, i preti che ragione aveano di far
leggi inique? Ne’ concilj, composti di prelati d’ogni paese, specie di
areopago superiore alle convenienze feudali, e scevro di parzialità,
di rado i canoni si circoscriveano ad un paese; e togliendo per base
la morale anzichè la politica, servivasi alla rettitudine universale.
Le giurisdizioni signorili riuscirono men vessatorie in mano di abati e
vescovi che di conti e baroni, perchè il prete era obbligato ad alcune
virtù, da cui il laico si tenea dispensato. La carità e il perdono
delle ingiurie, essenza della morale cristiana, v’erano specialmente
comandati in tempi di guerra di tutti contro tutti. Più miti le pene;
abolita la croce e il bollare in faccia, per non deturpare l’immagine
di Dio; niuno sentenziato a morte, e spesso si mandava il reo a far
penitenza e migliorarsi ne’ chiostri. La tortura, approvata dal divino
Augusto[320] e conservata lungo tempo fin dagl’Inglesi tanto adulti
nella libertà, era esclusa dal diritto canonico: e doveano passar de’
secoli prima che la filosofia si facesse bella di tali documenti.

Il clero, alieno dalle armi, repudiava le prove del duello o
dell’ordalia[321], e vi surrogava i testimonj, e come prova sussidiaria
il giuramento; più regolare rendeva l’amministrazione della giustizia,
e le vendite, i prestiti, le ipoteche, giacchè richiamavasi al fôro
ecclesiastico ogni obbligo contratto con giuramento. Innocenzo III e il
IV concilio Lateranese istituirono il processo scritto, prescrivendo
che nel giudizio ordinario e nello straordinario il giudice si
faccia assistere da un pubblico notajo, se è possibile; e due persone
sufficienti scrivano gli atti, cioè le citazioni, proroghe, petizioni,
eccezioni, testimonianze, e così via, il tutto coll’indicazione de’
luoghi, de’ tempi, delle persone; e ne dia copia alle parti, serbando
l’originale per ogni caso di dubbio[322]. Il diritto stesso ebbe
determinato il metodo delle citazioni e la sostanza della processura,
agevolate le riconvenzionali, tentate le vie di conciliazione, negli
appelli distinto l’effetto devolutivo dal sospensivo, ai rimedj
possessorj dato ampiezza e rigore.

Mentre il diritto civile non lasciava star le donne in giudizio senza
consenso del marito, lo che impediva di reclamare contro di questo,
non così era de’ tribunali ecclesiastici, davanti ai quali veniva
contratta l’unione, stipulata la dote, discusso della infedeltà,
delle separazioni, del divorzio. Le leggi che proteggeano i beni
del clero insegnavano esistere un’altra proprietà non derivata dalla
spada, con altre garanzie che la violenza; garanzie che poi doveano
diventare comuni. Altre inviolabilità delle persone si conosceano dove
l’ecclesiastico era valutato a prezzo maggiore, non si potea sfidarne
i parenti, e l’offensore trovavasi a fare con una intera società
poderosa. L’asilo sottraeva il colpevole alla vendetta subitanea,
non già alla giustizia, a cui lo restituiva se riconosciuto reo:
l’escludere il duello obbligava ad accettare la composizione de’
tribunali. Laonde, mentre pareva intendere al solo interesse proprio,
la Chiesa operava per le nazioni, che un giorno si assicurerebbero come
diritti quei ch’essa introduceva come privilegi[323].

Così miglioravasi il potere legislativo, passato dai forti ne’
savj; più ne migliorava l’opinione: sicchè al cristianesimo, dice
Montesquieu, andiam debitori di un certo diritto delle genti nella
guerra, di cui la natura umana non potrà mai essergli abbastanza
riconoscente; il qual diritto fa tra noi che la vittoria lasci ai vinti
la vita, la libertà, le proprietà, le leggi, la religione. Dopo di che,
io mi confesso propenso a compatire ai compilatori delle Decretali se
non ebbero bastante critica per discernere le false, e se credettero
veramente che il papa fosse superiore a tutti i vescovi, e potesse
imporre ai re d’esser giusti e di non opprimere d’imposte i popoli.

Intanto colla giurisprudenza la dottrina usciva dal santuario, e
lo scienziato non era soltanto _cherico_ ma anche dottore. Tutte
quelle discussioni poi, miste di teorica e di pratica, attestano un
inaspettato movimento intellettuale, che innovava la società non meno
che lo facesse lo sviluppo politico. Perocchè, quando una nazione
si sveglia, estende la sua attività sopra tutte le parti, siano le
politiche come le intellettuali e morali.

Università chiamavasi già prima qualunque libera unione; e quel
nome presero anche gli scienziati in associazioni libere che
prevenivano l’azione de’ governi, e che ciascuna amministrava i
proprj affari. Qualche scienziato di grido prendeva a leggere in una
città; accorrevano uditori, altri dotti ne profittavano per venirvi
a spacciare la propria dottrina, e così formavasi una università.
In tanta scarsezza di libri e d’istruzione particolare non poteasi
imparare che dalla viva voce, onde non vi concorrevano ragazzi, ma
uomini fatti e già ragguardevoli; ed assumendo l’aria della società
civile, costituivansi a modo di Comuni, con onori e franchigie per
gli studenti e i professori; e avvivate dall’interesse che ispira la
verbale comunicazione fra questi e quelli, cogli studj indipendenti
crescevano di forza e dignità; e al modo de’ Comuni, cercavano
privilegi ai re e ai papi, il principale dei quali era di poter
conferire il dottorato.

I professori, ai quali grande incitamento dava il trovarsi esposti al
guardo di tutta l’Europa letteraria, erano rimunerati dagli scolari,
nè l’università mantenevasi che per la reputazione di quelli. Le città,
vantaggiate dal concorso degli studiosi, adoperavano a mantenere quelle
unioni; poi fecero gara di offrire grossi stipendj.

E maestri e università erano dunque tutt’altra cosa di queste moderne,
fomite inutile di corruzione in una gioventù che, mentre potrebbe
dappertutto ritrovare e libri e insegnanti, è raccolta a dissipare
fra lo stravizzo e il mal esempio il fiore dell’età, la freschezza
de’ sentimenti, i precetti morali bevuti al focolare paterno, e far
le prime prove del vizio, seguendo un corso uffiziale sotto professori
di cui non ha stima e fiducia, ma che sono decretati da un governo che
forse disama.

L’importanza delle università fece favoleggiarne le origini. Quella
di Bologna si pretendea fondata da Teodosio II nel 443; ma il primo
privilegio, copiato da quel di Giustiniano per Berito, le fu rilasciato
in Roncaglia da Federico Barbarossa, onde proteggere quei che di
fuori venissero a quello studio, esimerli da processo per delitti o
per debiti, e potessero scegliere la particolare giurisdizione dei
professori, per esercitare la quale l’università eleggeva il rettore.
Da principio vi si studiò soltanto diritto, poi si aggiunsero arti
liberali e medicina; al fine Innocenzo VI v’unì scuola teologica sul
modello della parigina, sorta contemporaneamente, e che avea vanto
nella teologia scolastica e nella filosofia, come Bologna nella
giurisprudenza. Furono le due università più nominate nel medioevo:
ma la bolognese era composta degli scolari i quali sceglievano dei
capi, a’ quali dovevano rispondere anche i professori; alla parigina
non appartenevano che i professori, subordinati restando i discepoli:
sistemi derivanti dal diverso Governo delle due città e dalla natura
dell’insegnamento; quella, repubblica e volta alle leggi; questa,
monarchia e teologica.

A Bologna dunque i varj portici formavano distinte università; e
quella del diritto era divisa in due, degli ultramontani con diciotto
nazioni, dei citramontani con diciassette[324]. Gli stranieri studenti
di diritto (_advenæ forenses_) godeano piene prerogative civili;
e convocati dal rettore, cui annualmente giuravano obbedienza,
costituivano università propria, con voce nelle assemblee. Ciascuna
nazione faceasi rappresentare da uno o due consiglieri, i quali,
col rettore, costituivano il senato per la disamina degli affari.
Un sindaco annuo rappresentava in giustizia le due università: un
notaro ne rogava gli atti, annuale anch’esso, come il massajo e i due
bidelli. Ogni anno pure eleggevasi un tassatore dalla città ed uno
dagli studenti, che fissassero il prezzo degli alloggi: lo scolaro avea
facoltà di rimanere tre anni nella casa prescelta; e il padrone che
esigesse di più, o a torto si querelasse del pigionale, o lo trattasse
men convenientemente, non potea più dare albergo ad altri.

I professori, all’atto della promozione, poi una volta all’anno doveano
giurare obbedienza al rettore e agli statuti: potevano essere sospesi
e multati, non portar voto nelle adunanze, nè sostenere le cariche
dell’università: altrettanto era degli scolari natii di Bologna,
che non rimanevano sottratti dall’autorità municipale. Il rettore,
che doveva essere letterato, celibe, d’almeno venticinque anni,
di sufficienti sostanze, avere a proprie spese studiato il diritto
almeno cinque anni, e non appartenere ad ordini religiosi, rinnovavasi
annualmente a voce del predecessore, de’ consiglieri e di alcuni
elettori scelti dalle università; e nelle funzioni aveva il passo
sopra vescovi ed arcivescovi, eccetto quel di Bologna, ed anche sopra i
cardinali secolari. Il titolo di _magnifico_ nacque nel XV secolo.

Pertanto nella città di Bologna quattro distinte giurisdizioni
vegliavano: i magistrati ordinarj, la curia vescovile, i professori,
il rettore. Le frequenti collisioni tra questi, l’irrequietudine degli
studenti e le riotte agitarono spesso la repubblica; qualche fiata gli
scolari tutti ritiraronsi in un’altra città, finchè non si consentisse
alle esorbitanti loro domande; qualche altra, dai papi scomunicata o
messa al bando dell’Impero, Bologna vedeva migrare la dotta folla, a
cui dovea vita e ricchezze. Con grandi privilegi la città allettava
gli studiosi; esimeva i professori dal servigio militare, poi da ogni
tassa; rifaceva de’ furti sofferti, se il rubatore non potesse.

I dottorati doveano giurare non insegnerebbero altrove che a Bologna;
e morte e confisca era minacciata ai cittadini che sviassero uno
scolaro da quell’università, e così a professori bolognesi maggiori
di cinquant’anni, o agli stranieri stipendiati che passassero ad
altra scuola prima che la condotta scadesse. L’università toglieva
in protezione gli artisti che a servizio di essa lavoravano, come
amanuensi, miniatori, legatori, i fanti degli studenti, e alcuni
banchieri privilegiati per dare a prestanza agli scolari. Una bizzarra
regola imponeva agli Ebrei di pagare centoquattro libbre e mezzo ai
legali, e settanta agli studiosi delle arti per fare un festino in
carnevale. Alla prima neve che fioccasse, gli studenti andavano alla
busca, e di quel raccogliessero faceano statue o ritratti ai più
celebri professori.

Dell’arcidiacono di Bologna era privilegio il laureare, nè altro
benefizio egli godeva che una parte delle propine. Il dottorato
conferivasi come grado dal collegio de’ legali, e dava diritto
d’insegnare e d’essere promosso: sebbene ai posti supremi non
s’elevassero che natii bolognesi. Sei anni di studio si richiedevano
per passar dottore in diritto canonico, otto pel civile; giurato
d’aver compito questo tempo, lo scolaro sosteneva l’esame privato e il
pubblico; e sopra due testi assegnati disputava innanzi all’arcidiacono
e al dottore che lo presentava, libero essendo agli altri dottori
d’objettare; e tosto era ricevuto fra’ licenziati. L’esame pubblico
teneasi nella cattedrale in solenne pompa, ove il licenziato recitava
la disposta diceria, ed esponeva una tesi di diritto, contro cui
gli studenti potevano argomentare; indi l’arcidiacono o un dottore
pronunziava l’encomio acclamandolo dottore, e gli si davano il libro,
l’anello, il berretto. Giuramento d’adempier bene gli obblighi del
dottorato non si prestava, sibbene alcuni giuramenti particolari.

Laureato che uno fosse, avea diritto d’insegnare non solo a Bologna,
ma in qualunque università costituita per bolla papale. Ogni scolaro,
dopo cinque anni di studio, poteva insegnare, ma sopra un titolo solo;
e dopo sei, sopra un trattato intero, annuente il rettore: questi
chiamavansi baccellieri. Il corso durava dal 19 o 28 novembre al 7
settembre; e ogni giovedì era vacanza, qualora nella settimana non
cadesse altra feria. Le lezioni si facevano parte all’avemaria del
mattino, parte dopo le diciannove ore, tutte occupate nell’insegnamento
orale. I corsi distinguevansi in ordinarj e straordinarj, secondo
i libri. Testi ordinarj, pel diritto romano il Digesto vecchio e il
Codice, pel canonico il Decreto e le Decretali: ogni altro libro era
straordinario, e i professori autorizzati a leggere su questi non
poteano insegnare sugli ordinarj.

Nel 1260 vi si contarono fin diecimila scolari, con gran lucro dei
professori. Ai quali poi si assegnarono pubblici stipendj; e nel 1384
ne troviamo a Bologna diciannove pel diritto, aventi dai cinquanta ai
trecento fiorini di trentatre soldi. Quando furono tutti stipendiati,
il professorato si riguardò come pubblica funzione.

Lo studio della giurisprudenza tardò ad introdursi nelle università
forestiere, di modo che il trionfo di quella scienza fu sempre in
Italia, e non per decreto o favore de’ sovrani, ma per necessità dei
tempi. Alle città lombarde, libere, trafficanti, ricche, popolose, non
bastavano più le anguste transazioni dei codici germanici e la scarsa
cognizione del romano: dileguandosi il diritto personale introdotto da
Carlo Magno, s’abituavano a considerare gran parte dei popoli d’Europa
come intimamente uniti sotto l’Impero, e fra le varietà nazionali
riconoscere alcun che di comune, l’Impero, la Chiesa, la lingua latina.
Ora, appena formatasi la scuola bolognese, e diffuse le cognizioni coi
consulti, cogli scritti, con nuove scuole, anche il diritto romano si
considerò comune a tutta cristianità, il che lo ingrandiva nel concetto
de’ popoli.

In Bologna primamente fu aggiunta agli altri studj la grammatica, e
Buoncompagno fiorentino, il quale fu coronato d’alloro, vi lesse la
sua _Forma literarum scholasticarum_, metodo per iscrivere a principi
e magistrati. Era costume che, chi bramava professare grammatica,
mandasse innanzi un’epistola, stillante eleganza ed erudizione,
_picturato verborum fastu et auctoritate philosophorum_; onde
Buoncompagno, motteggiatore superbo, ne finse una di siffatte, quasi
venisse da un professor nuovo, che chiamava a sfida lui stesso. Ne
tripudiarono gli emuli, levando a cielo la forbitezza della lettera
finta; poi al dì prefisso si raccolsero affollati nella metropolitana:
ma Buoncompagno sopragiunto manifestò la burla e mandò scornati i
rivali, mentre gli amici portarono lui a casa in trionfo.

Sturbati dai tumulti civili di Bologna, alcuni scolari trapiantarono
a Padova la scuola di diritto (1222), divenuta poi nucleo di
quell’università, con statuti modellati sui bolognesi: se non che
nella comunanza entravano studenti, professori ed impiegati; e i
maestri erano eletti dagli scolari. Nessun suddito veneto saliva ad
alte magistrature, che non avesse studiato in quella università, la
sovraintendenza della quale era affidata a tre senatori. Un’altra
volta quegli scolari aveano trasferita l’università a Vicenza (1264),
ove durò sette anni. Un’altra (1316) si mutarono a Siena, che offrì
seimila fiorini per riscattare i libri da essi lasciati in pegno:
ma quella scuola fu presto chiusa, indi ripristinata da Carlo IV nel
1357; la facoltà teologica vi fu aggiunta nel 1408 da Gregorio XII.
L’università di Perugia nacque il 1276: della parmense (1221) è memoria
in Donnizone[325]. Il Comune di Vercelli nel 1228 ne aperse una per
teologia, diritto civile e canonico, scienze mediche, dialettica,
grammatica, divisa in quattro nazioni, una di Francia, Normandia,
Inghilterra, una d’Italiani, la terza di Teutonici, l’ultima di
Provenzali, Spagnuoli, Catalani; i rettori si obbligavano a condurre
molti scolari, e principalmente trarvene da Padova, non allearsi alle
fazioni del paese; e il Comune prometteva allestire cinquecento camere
agli scolari, buon mercato di vettovaglie, pubblica tranquillità,
non lasciarli inquietare per debiti o per rappresaglia, stipendiare a
detta di due scolari e due cittadini i maestri che sarebbero eletti dal
rettore.

Fin dal XII secolo Pisa avea professori di diritto, ma lo studio
generale soltanto nel 1444 vi fu trasferito da Firenze, quasi a ristoro
della rapitale libertà, assegnandole annui seimila fiorini d’oro sul
tesoro, e cinquemila ottenendone dal papa per dispensa di benefizj,
onde lautamente provvedere ai professori[326]. È anteriore a Federico
II la scuola di Ferrara, da Bonifazio IX nel 1391 privilegiata come
studio generale. La romana, posta da Innocenzo IV, fu colla santa Sede
trasferita in Avignone, e Giovanni XXII la autorizzò a conferire i
gradi. Federico II istituì le scuole di Napoli nel 1224; sebbene non
permettesse di formare l’università di scolari e professori, largheggiò
di privilegi cogli studenti; ma non potè mai levarle a quel fiore che
ottenevano le scuole fondate dal libero concorso e dalla fiducia degli
studiosi.

Altre n’ebbe Italia in que’ secoli e ne’ seguenti, massime di
diritto, a Piacenza (1243), a Modena (1189), a Reggio (1188). Da
Carlo IV nel 1360 fu privilegiata quella di Pavia, e Galeazzo Visconti
proibì a’ suoi sudditi di studiare altrove, e largamente rimunerò i
professori[327]. Quella di Torino fu riconosciuta dal papa solo nel
1405, e sei anni dappoi dall’imperatore: cancelliere n’era il vescovo.
All’università di Parigi, famosa per teologia, Alessandro III spedì
molti giovani ecclesiastici; molti Venezia di quelli che doveano poi
salire ai primi onori.

Resta che diciamo dell’altro studio universitario, la medicina.
V’aveano rinomanza gli Arabi, che tradussero e commentarono gli autori
greci, e tramandarono a noi varj medicamenti ed elixir. Anche gli Ebrei
erano medici e chirurghi reputati, e ne’ libri talmudici si trovano
idee molto avanzate intorno all’anatomia. Fra’ Cristiani, questo,
come ogni altro sapere, venne a ridursi in mano di ecclesiastici e
principalmente di monaci, sebbene a questi dai canoni fossero vietate
le operazioni con fuoco e ferri taglienti; e san Benedetto a’ suoi
di Montecassino e Salerno impose la cura de’ malati. Costantino
Africano filosofo, visitate per quarant’anni le scuole arabe a Bagdad,
in Egitto, nell’India, di ritorno corse rischio d’essere ucciso
per mago (1070 ?); onde rifuggì a Salerno, e divenne secretario di
Roberto Guiscardo; poi nauseato dal fragor cortigiano, si ritirò
a Montecassino, traducendo i medici orientali. Ne crebbe rinomanza
alla scuola salernitana, e v’affluivano malati, alla cui guarigione
contribuivano la salubre posizione e le reliquie di san Matteo, santa
Tecla e santa Susanna. Venuto Enrico II a farsi estrarre la pietra,
san Benedetto durante il sonno compieva l’operazione, ponevagli la
pietra in mano, e cicatrizzava la ferita[328]. Nel secolo seguente,
sotto la direzione di Giovan da Milano vi si scrissero certi canoni
d’igiene in versi leonini, divulgati proverbialmente[329] e tradotti
in tutte le lingue. Poco dopo il Mille, Garisponto medico di Salerno
pubblicò il _Passionarius Galeni_, rimedj contro ogni sorta malattie,
tratti principalmente da Teodoro Prisciano: nè meglio vale Cofone, che
pubblicò una terapeutica generale (_Ars medendi_) secondo Ippocrate,
Galeno e gli Arabi, dove è a scorgere la prima indicazione del sistema
linfatico. Romualdo vescovo di Salerno fu consultato dai due Guglielmi
di Sicilia e dal papa. L’_Erbario_ della scuola salernitana, compilato
certamente prima del secolo XII, si diffuse per tutta Europa.

Questa scuola fu la prima in Occidente ad introdurre i diversi
gradi accademici, imitandoli dagli Arabi. Dappoi Federico II ordinò,
nessuno esercitasse medicina se non licenziato da essa, e provato
di nascere legittimo, aver compito ventun anno, studiato logica tre
anni, poi cinque l’arte, e la chirurgia _che ne forma piccola parte_,
e spiegato l’_Arte_ di Galeno, il primo libro d’Avicenna, o un passo
degli _Aforismi_ d’Ippocrate, ed aver fatto pratica sotto un esperto.
Il candidato giurava attenersi alle cure consuete, denunziare il
farmacista che adulterasse i medicamenti, e trattare i poveri senza
mercede. Dai chirurghi chiedeasi un anno di studio a Salerno e Napoli,
poi un esame. Da poi si prescrissero cento minuzie; il medico visiti
due volte al giorno i malati che dimorano entro la città, e che possono
anche chiamarlo una volta la notte: il compenso era di mezzo tarì per
giorno, e fino a tre se il malato abitasse fuori. Così per le farmacie
era assegnata la tariffa, e dove piantarle, e gelose precauzioni.

Allettavansi i medici con privilegi, esentarli da taglie, provvederli
d’uno o due cavalli; e Ugo di Lucca s’obbligò servire gratuitamente
a quei del contado bolognese nelle malattie ordinarie; ma per ferita
grave, osso rotto o slogato, possa da gente mezzana esigere un carro di
legna, dai ricchi soldi venti e un carro di fieno, nulla dai poveri;
accompagni l’esercito in campo, ed in compenso tocchi lire seicento
bolognesi. Fu dei primi a curar le ferite con solo vino[330], e seguì i
suoi concittadini in Terrasanta nel 1218.

Quell’abitare a troppi insieme, il vestire di lana, i pellegrinaggi,
le nessune cautele sanitarie, agevolavano la propagazione de’ mali, e
la peste può dirsi non cessasse mai; ne’ tempi più infetti vedeansi a
folla trarre i pellegrini a perdonanze e giubilei; e tardi si pensò
a contumacie ed altri provvedimenti contro il contagio; nel che il
Comune di Milano diede forse il primo esempio. Dal Levante vennero
pure malattie nuove, di cui la più durevole e funesta fu il vajuolo,
che sembra arrivasse cogli Arabi al primo loro sbucare dalla penisola
natìa. Coi Crociati credesi qui venuto il fuoco sacro, a curare il
quale si dedicarono i frati di Sant’Antonio. Anche il ballo di san Vito
comparve dopo il Mille, come nella Puglia la tarantella. Più spesso
la lebbra serpeggiò sotto forme orride e schifose: prurito alle mani,
atroci spasimi interni; poi la pelle facevasi squamosa, e chiazzata di
macchie livide, rosse e fin nere, infine scabra quasi scorza d’alberi;
allora si copriva d’ulceri rossastre e tumori cancerosi; dita, mani,
piedi tumefacevansi sformatamente; le carni cadeano a brani, restandone
miserabilmente segnata la via dove molti fossero passati: il viso
prendeva un ringhio ributtante, i peli cadeano, rauca la voce; il male
invadeva il tessuto mucoso, membrane, glandule, muscoli, cartilagini,
ossa: fiera melanconia occupava l’infermo, che vedeva a passi
lentissimi avvicinarsi l’inevitabile risolvimento del morbo.

Sotto i Longobardi i lebbrosi cacciavansi di città, e non poteano
vendere od alienare i proprj averi, affiggendovi l’idea d’un
particolare castigo di Dio, secondo qualche passo della Bibbia,
della quale vi si applicarono le precauzioni. Gli statuti d’ogni
Comune provvedono sullo scoprirli ed isolarli: la Chiesa stessa, che
parea maledirli, veniva a disacerbare le miserie, e a volgerle in
espiazione colle cerimonie miste di tristezza e di speranza, onde li
staccava dalla società. Celebrato in presenza dell’infermo l’uffizio
da morto, esortava ad essere buon cristiano e confidare nella carità
dei fratelli, da cui corporalmente era sequestrato; gli si vietava
d’accostarsi all’abitazione dei viventi, di lavarsi in rivo o in
fontana, d’andare per istrade anguste, di toccar bambini o la fune dei
pozzi, nè bevere che dalla sua scodella; poi benedetti gli utensili
che doveano servirgli nella solitudine, fattagli limosina da ciascun
assistente, il clero accompagnato dai fedeli lo conduceva alla
capanna destinatagli, davanti a cui piantata una croce di legno, vi
sospendeva un bossolo per ricevere la limosina de’ passeggeri. Un abito
particolare distingueva quell’infelice, e guanti e certi battagliuoli
ch’e’ dovea sonare invece di parlare. A Pasqua poteva uscire
dall’anticipato sepolcro, e per alcuni giorni entrar nella città o
nei villaggi, partecipe all’universale esultanza della cristianità. Le
mogli poteano seguirli, e procacciare le consolazioni della famiglia.
Quelle poi della carità erano pari al male: il concilio Lateranese III,
disapprovando il rigore con cui alcuno li trattava, dichiarò la Chiesa
esser madre comune dei Fedeli; i lebbrosi poter essere più meritevoli
che i sani; perciò si facesser loro e chiesa e cimitero distinti, e un
prete a cura delle loro anime, e dispensati dal dare la decima degli
orti e del bestiame. A loro pro moltiplicavansi i lazzaretti, così
denominati (ed essi lazzari) dal povero del vangelo. L’arcivescovo di
Milano alla domenica delle palme, andando in processione a San Lorenzo,
al Carrobbio lavava e vestiva di nuovo un lebbroso; per ispeciale loro
sollievo fu istituito l’ordine di san Lazzaro, il cui granmaestro
doveva essere lebbroso, acciocchè meglio sapesse consolare mali che
avea provati: stupendo sforzo della cavalleria cristiana il nobilitare
in certo modo la più stomachevole delle malattie.

Caterina da Siena curando e sepellendo una lebbrosa, ne contrasse
l’infermità; ma di subito le mani sue divennero bianche e liscie come
d’un bambino. Francesco d’Assisi, trovatone uno in val di Spoleto,
l’abbracciò e baciò nella bocca cancerosa, e così l’ebbe guarito:
vedendone un altro nel piano d’Assisi, s’accostò a fargli limosina; e
ad un tratto più nol vide, sicchè restò persuaso fosse nostro Signore,
che spesso assumeva quella schifosa sembianza per mettere a prova
la carità. E però Francesco raccomandava a’ suoi frati i lebbrosi,
e congedava i novizj che non sapessero sostenerne la cura. Uno che
per l’impazienza e per le bestemmie era insoffribile a’ frati, tolse
Francesco a curarlo egli stesso, e l’imbonì, e lavò, e «dove toccava
il santo colle sue mani, si partiva la lebbra dall’infermo, e rimaneva
la sua carne perfettamente sana; sì che mentre il corpo si mondava
di fuori dalla lebbra, l’anima si mondava dal peccato dentro per la
contrizione». Dopo rigorose penitenze il lebbroso morì, e comparve
a Francesco e gli disse: — Mi riconosci tu? io son quel lebbroso che
fu sanato da Cristo per li tuoi meriti, e oggi me ne vado alla gloria
eterna; di che rendo grazie a Dio e a te, perocchè per te molte anime
si salveranno quaggiù»[331].

Nelle spedizioni in Asia i nostri poterono profittare della sperienza
degli Arabi, e di fatto allora si conobbero la cassia e la senna:
la teriaca, polifarmaco fondamentale del medioevo, fu da Antiochia
portata a Venezia, che lungamente ne custodì il secreto. Ruggero
di Parma raccomandò la spugna marina per le scrofole, ed eccellenti
pratiche chirurgiche. Rolando di Parma stese un trattato di chirurgia,
commentato poi da quattro Salernitani. Guglielmo da Saliceto
piacentino, uno de’ migliori di quell’età e abbastanza indipendente,
stese con qualche esattezza un’anatomia compendiosa, precedette Willis
nel distinguere i nervi addetti alla volontà o no, e descrive fin
d’allora la sifilide.

Lanfranco di Milano, spatriato quando più non potè opporsi a Matteo
Visconti, rizzò cattedra a Parigi (1295), e trasse tanti ascoltatori,
che celeberrima divenne la scuola dei chirurghi secolari. Sebbene
il chirurgo si tenesse molto inferiore ai medici, che perciò non
si sarebbero prestati alle operazioni, preferendo usare farmachi,
Lanfranco operò spesso, ed è lodevole quel suo dare l’anatomia
dell’organo di cui descrive le lesioni.

Teodorico vescovo di Bitonto osservò da sè, e sostituì le fasciature
di tela ai grandi apparecchi di legno nella frattura di ossa. Taddeo
d’Alderotto fiorentino, filosoficamente illustrando Ippocrate e Galeno,
acquistò tanta reputazione nella sua scienza quanto Accursio nella
legale: eppure delira qualvolta pretende rivelare i segreti delle
arti, nascosti sotto il gergo degli autori. Chiamato ad assistere il
nobile Gherardo Rangone (1285), volle che, per istromento rogato, i
tre procuratori di quello il garantissero d’ogni danno in viaggio,
e che lo ricondurrebbero in Bologna indenne della persona e della
borsa, non molestato da ladri o da nemici, non fermato contro voglia
a Modena; in caso contrario, gli si pagherebbero lire mille imperiali
per ciascuno degli articoli violati; essi poi gli restituiranno tremila
lire bolognesi, che confessano aver ricevuto in deposito: finzione che
vela una remunerazione esorbitante[332]. Al papa domandò cento ducati
d’oro il giorno, perchè più ricco degli altri, i quali gliene davano
cinquanta; onde, finita la cura, ne toccò diecimila. Bartolomeo da
Varignana dal marchese d’Este ebbe per una cura ducensessanta fiorini
d’oro.

Simon di Cordo genovese, medico di Nicolò IV, nella _Clavis
sanationis_, dizionario de’ medicamenti semplici, cercò sbrogliare la
varietà di nomenclatura. Viaggiò trent’anni per scientifico intento
la Grecia e l’Oriente, ma invece di determinare i corpi secondo la
natura loro, si stava a qualità medicinali, e non desunte da sperienza
ma da supposte doti elementari. E appunto i progressi delle scienze
naturali erano impacciati dall’empirismo superstizioso, dalla cieca
venerazione per l’autorità, e dal farnetico di sostituire la dialettica
allo sperimento, aggomitolando interminabili argomentazioni sopra
oziosissime ricerche. Per esempio, chiedevasi se la tal bevanda possa
guarire la febbre, e rispondeasi di no, perchè quella è una sostanza e
questa un accidente, nè quindi l’uno può sull’altro. Poco si studiava
l’anatomia: le operazioni non si eseguivano senza consultare le
stelle, supponendo intimo nesso fra il corpo umano e l’universo, e
principalmente i pianeti: e le scienze sperimentali cedevano il primo
posto alle occulte.

Oggetto di queste era conoscere l’avvenire, scoprir tesori, trasmutare
i metalli, fare amuleti e incantagioni, e comporre il rimedio
universale e l’elisir dell’immortalità: a scopi così elevati qual
fatica aveva a parere soverchia? Sull’avvenire cavavansi presagi da
segni fortuiti, dalle linee della mano, dalle stelle, dai sogni, della
cui divinazione come dubitare dopo quel che Ippocrate n’aveva scritto?
e indovinavasi in fatti alcuna volta, perchè è difficile non riuscirvi
quando si dice un po’ di tutto e vagamente.

L’astrologia, pazza figlia di savia madre, si trova all’infanzia
come alla decrepitezza della società, fra i dotti Romani come fra
semplici Oceanici. L’uomo è centro e scopo della creazione, onde a
lui si riferisce ogni cosa; e se (com’è certo) il sole e le altre
stelle influiscono sulle stagioni, sulla vegetazione, sugli animali,
quanto più non devono sull’uomo, prediletta fra le creature? Le storie
(dicono gli astrologi) e il consenso de’ filosofi antichi s’accordano
nel riconoscere un’analogia fra gli anni della vita e i gradi percorsi
da ciascun segno sull’eclittica. Per iscoprirla, vuolsi accertare
l’effetto degli astri sopra le varie cose naturali, e i computi de’
moti, e certe formole arcane, mediante le quali o crescere le forze
della natura, o determinare l’influsso dei pianeti, massime all’istante
natalizio, od evocare gli spiriti e i morti. Il sapiente che conosca
le occulte proprietà delle cose, non solo indovinerà l’avvenire,
ma opererà su di esso, eccitando odio od amore, scoprendo i secreti
divisamenti, i tesori occulti, i rimedj ai mali, e fin il supremo della
scienza, l’arte di far oro.

I fenomeni della natura sono invigoriti dai numeri, attesochè secondo
questi è disposto l’universo, e possedono arcana efficacia. Di qui la
cabala, che da combinazione di numeri credea divinar le cose arcane, ed
acquistare autorità sopra gli spiriti: e ogni astrologo ed alchimista
si millantava di qualche demone famigliare obbediente a’ suoi cenni.
Così intralciavansi fra sè gli errori, dalla pagana superstizione
tramandatici attraverso alle scuole neoplatoniche e al gnosticismo.

Fu l’astrologia onorata di cattedre, e l’università di Bologna
ne decretava un professore _tamquam necessarissimum_, e principi
e repubbliche ne teneano uno da consultare ne’ più gravi casi.
Ezelino, Buoso da Dovara, Uberto Pelavicino, tiranni formidabili,
tremavano davanti alle potenze incognite, e i calcoli della prudenza
e dell’ambizione sottoponevano alla decisione degli astri e dei loro
interpreti; e nella Vaticana si conservano le risposte che ai loro
consulti dava Gherardo da Sabbionetta cremonese. Federico II voleasi
attorno il fior degli astrologi, a senno loro mutando divisamenti[333];
e quando nel 1239 udì la ribellione di Treviso, fece dalla torre
di Padova osservare l’ascendente da maestro Teodoro; ma non avvertì
(riflette Rolandino) che allora nella terza casa stava lo scorpione,
il quale avendo il veleno nella coda, indicava che l’esercito sarebbe
offeso verso il fine. Stando in Vicenza, volle che un astrologo
gl’indovinasse per qual porta uscirebbe il domani; e quegli la
scrisse in un polizzino, che suggellato consegnò a Federico perchè non
l’aprisse se non uscito. L’imperatore fece una breccia nella mura, e
per quella se n’andò; allora, aperto il foglietto, trovò scritto: _Per
porta nuova_.

Il suddetto Gherardo andò a Toledo per leggere l’_Almagesto_ di
Tolomeo, e lo voltò in latino, come il trattato de’ crepuscoli
di Al-Gazen e altre opere; inventò lo specillo, e la sua _Theoria
planetarum_ leggevasi nelle università[334]. Andalon Di Negro genovese,
arricchitosi di cognizioni nei viaggi, ci lasciò un trattato latino
della composizione dell’astrolabio.

Guido Bonatto da Forlì diede la quintessenza di quanto gli Arabi
n’aveano scritto[335], e coll’ajuto di Dio e di san Valeriano, patrono
della sua patria, discorre l’utilità dell’astrologia, la natura de’
pianeti e loro congiunzioni ed influenze, i giudizj che se ne deducono,
e varie questioni che si possono risolvere con questa scienza. Mirabile
nella pratica di quest’impostura, a Federico II scoperse una congiura
ordita a Grosseto; fabbricò una statua che rispondeva oracoli; dirigeva
ogni operazione di Guido da Montefeltro; e allorchè questi uscisse
a campo, il Bonatto saliva sul campanile di San Mercuriale, e con un
tocco della squilla accennava il momento di vestir l’armadura, con un
altro quel di montare a cavallo, col terzo la marciata. Pretendeva che
Gesù Cristo medesimo si valesse dell’astrologia, e imbizzarrisse contro
i _tunicati_ che si opponevano alle sue predizioni.

Pietro d’Abano, educato a Costantinopoli (1316), fu sì fortunato da
cogliere la postura degli astri, designata da Abul-Nasar come quella in
cui Dio non può rifiutare domanda che gli sia fatta: e ne profittò per
chiedere la sapienza, e subito restò illuminato a conoscere l’avvenire.
Moltissime fole si accumularono sul conto di lui; delle sette arti
liberali acquistò cognizione per mezzo di sette spiriti; avea facoltà
di far tornare i denari dopo spesi; non avendo pozzo in casa, fe
portarsi quel del vicino che gliene negava l’uso, o, come altri
disse, fe portare in istrada il proprio onde non essere disturbato
dagli accorrenti. In realtà nel suo _Conciliator differentiarum_,
un de’ migliori libri medici d’allora, insegna il salasso non esser
mai sì opportuno come nel primo quarto della luna; che per guarire i
dolori nefritici bisogna, al momento che il sole passa pel meridiano,
disegnare con cuore di leone sopra una lastra d’oro una figura di
quest’animale, e appenderla al collo del malato; che per cauterizzare
valgono meglio stromenti d’oro che di ferro, attesa la grande influenza
di Marte sulla chirurgia.

Fu professore a Padova ed a Parigi, ove lo accusarono di magia per
cure mediche ben riuscitegli; poi d’eresia a Roma, ma per autorità
pontifizia andò assolto. Riferì al corso degli astri i periodi delle
febbri; il pubblico palazzo di Padova fece dipingere a costellazioni;
e dell’astrologia era persuaso a tal punto, che procurò indurre
i Padovani a spianar la loro città per rifabbricarla sotto una
combinazione di pianeti allora comparsa, tanto fortunata che niuna
più. Forse queste son ciancie di Pier da Reggio, che, vinto da lui in
dottrina, tentò perderlo nell’opinione; onde con accuse contraddittorie
Pietro d’Abano fu imputato da una parte di non credere al diavolo,
dall’altra di tenerne sette in un’ampolla ad ogni suo cenno; per le
quali accuse e per altre più serie l’Inquisizione lo processò. Venuto
a morte, disse agli amici: — A tre nobili scienze io ho dato opera,
delle quali una m’ha fatto sottile, una ricco, la terza menzognero;
filosofia, medicina, astrologia». Nel testamento si protesta buon
cattolico, e aveva implorato d’essere sepolto ne’ Domenicani; ma
l’Inquisizione gli continuò il processo, e ne turbò le ossa. L’illustre
medico Gentile da Foligno, entrando nella scuola di lui, s’inginocchiò,
e levate le mani sclamò: — Ave, santo tempio»; poi, visti alcuni suoi
manoscritti, se li pose sul seno e li baciava con riverenza[336].

Sebbene la Chiesa vi si opponesse, vescovi e prelati non rimasero
incontaminati da queste follie, che durarono ben oltre i tempi che
descriviamo. Conseguente a tali falsità fu il ripigliare le classiche
credenze in folletti, spettri, fantasmi, vampiri; credenze fatte
energiche come i tempi, e che acquistarono maggior fede allorchè si
videro perseguitate con regolari processi: l’immaginativa fingeva
avvenimenti ch’essa medesima credea poi veri; e uomini di bollente
fantasia si isolavano, dispettando il mondo reale per uno fantastico, e
mescolando l’impostura, l’allucinamento e il fanatismo. La legislazione
dovette intervenire a reprimere gente che destava le procelle, mutava
le forme de’ corpi e degli uomini, produceva malattie; e gli assurdi
processi traviarono gran tempo la giustizia, siccome avremo a deplorare
nel secolo che chiamano d’oro.

Non alle vite, ma alle sostanze recò danni la ricerca del come
improvvisamente arricchire. A ciò due strade offerivano le scienze
occulte; trovare tesori, e tramutare i metalli. Intorno ai tesori,
stupendi fatti raccontano le cronache, e gli assegnano perfino ad
Alberto Magno e a papa Silvestro II[337]. In Apulia era una statua di
marmo con una corona d’oro iscritta: _A calen di maggio, sole nascente,
ho il capo d’oro_. Nessuno intese il motto, sinchè Roberto Guiscardo
ne strappò il secreto ad un prigioniero saracino; e fissato ove cadeva
l’ombra della testa al primo maggio, trovò tesoro.

La chimica degli antichi teneva che i corpi risultino dalla
combinazione de’ quattro elementi, e che l’armonia di questi produca
la perfezione nei corpi. Chi dunque scopra le migliori combinazioni,
potrà non solo ridonar la sanità e prolungare indefinitamente la vita,
ma anche trasformare corpi e metalli. Sentimento sublime, comunque
erroneo, della potenza dell’uomo e della perfettibilità di tutto il
creato. E poichè l’uomo vede nell’oro il rappresentante universale dei
godimenti, la scienza s’industriò in ispecial modo a tramutare in esso
lo stagno e il mercurio, mediante la _pietra filosofale_ e la _polvere
di projezione_; e non riuscendovi coi mezzi semplici, ricorse allo
spirito universale, all’anima generale del mondo, all’influsso delle
stelle per raggiungere l’_opera grande_. Di qui la scienza arcana e
tenebrosa dell’alchimia, che tanti spiriti occupò.

Le sue ricette erano positive: se non che spiegavasi l’arcano
con termini non meno arcani. Volete, intonavano, fare l’elisir
de’ sapienti? prendete il mercurio dei filosofi, trasformatelo
successivamente colla calcinazione in leon verde e leon rosso, fatelo
digerire in bagno di sabbia con spirto acre di vite, e distillate il
prodotto; ma il lambicco sia coperto dalle ombre cimerie, e al fondo si
troverà un drago nero che mangia la propria coda... Inoltre la scienza
ermetica ajutavasi della verga di Mosè, del sasso di Sisifo, del vello
di Giasone, del vaso di Pandora, del femore aureo di Pitagora; se nulla
profittassero, ricorrevasi al diavolo barbuto, specialmente incaricato
di tali ministeri.

A questo delirio di classica origine[338], continuato ancora secoli
e secoli, alcuni si prestavano di buona fede; e la testimonianza
altrui o le apparenze illusorie li persuasero potersi trovare questa
polvere di projezione: onde vi si affaticarono con passione, faceano
lunghi viaggi massime al Sinai, all’Oreb, all’Atos. Più spesso era
un lacciuolo ai creduli, per trarne l’oro necessario a far oro; ma a
Giovanni Augurello, che gli presentò un poema sull’arte di far l’oro
(_Crisopeia_), papa Leone X diè per unico regalo una borsa vuota, nella
quale potesse riporlo.

Facile è il deridere le ignoranze o stranezze de’ nostri maggiori,
massime a chi perda di vista quelle che in noi derideranno i nostri
nipoti. La scienza seria anche in questi traviamenti indaga i
progressi dell’intelletto e della società, e riconosce nell’errore un
aspetto fallace della verità, ma nuovo e progressivo. Il disputare
nelle università al cospetto di tutto il mondo erudito d’allora, e
fra una gioventù che vivamente parteggiava, conduceva a ricorrere a
sottigliezze, quando la pessima sventura per un dottore sarebbe stata
il rimanere accalappiato in un’argomentazione da cui non sapesse
strigarsi: onde i dibattimenti diventavano non uno sforzo verso la
verità, ma un’arena di capiglie; e la filosofia, come già la teologia,
ebbe martiri ostinati d’indicifrabili enigmi. Pure se sbriciolavasi
il pensiero, veniva anche analizzato; acuivasi il raziocinio, che
dell’errore e della verità è veicolo, non mai causa; in quella
ginnastica gl’intelletti si foggiavano allo stretto ragionamento,
all’ordine ed all’economia delle idee, alla costanza del metodo, e si
poterono svolgere i concetti morali e metafisici di cui la Scolastica
avea posto i germi, conservandone il fondo, cangiando la forma. Della
Scolastica è merito l’andamento analitico delle moderne favelle, che
per la stretta relazione delle parole colle cose svelano il logico
procedere della ragione odierna, dovuto a quella comunque malaccorta
educazione. L’astrologia e l’alchimia portarono a meditare sopra il
sistema del mondo e la composizione dei corpi.

Nè le matematiche, la parte più rilevante dello scibile dopo la lingua,
erano perite, e basterebbero ad attestarlo i progressi della meccanica
e dell’architettura. Resta nella cattedrale di Firenze un calendario
scritto nell’813, con bellissime traccie d’osservazioni celesti, per le
quali l’autore si era accorto dello spostamento de’ punti equinoziali
dopo il concilio Niceno I, stando al computo giuliano. D’un geografo
di Ravenna abbiamo una rozza descrizione del mondo, cui può servire di
schiarimento una mappa del 787 che sta nella biblioteca di Torino in un
commento manoscritto dell’Apocalisse. La geografia dovea vantaggiarsi
dai tanti viaggi di devozione, per guida dei quali stendevansi
itinerarj; ma come scienza ben poco progredì.

San Tommaso intendeva addentro nelle matematiche, e scrisse degli
acquedotti e delle macchine idrauliche. Campano novarese commentò
Euclide, studiò alla quadratura del circolo e alla teorica de’ pianeti,
e indicò la genesi de’ poligoni stellati: Urbano IV lo teneva frequente
alla sua tavola con altri, da cui godeva sentire spiegate le quistioni
che proponesse. Paolo Dagomeri da Prato, detto l’Abbaco per la sua
perizia nell’aritmetica e nella geometria, rappresentava in macchine
tutti i moti degli astri: fu il primo a pubblicare un almanacco.
Biagio Pelacani da Parma spiegò le apparenze prodigiose dell’atmosfera
mediante la riflessione delle nubi.

Di que’ tempi, e merito degli Italiani fu una comodissima novità.
Mentre gli antichi, siano i classici, siano gli Ebrei e gli Arabi,
notavano i numeri con lettere, gl’Indiani possedevano una numerazione
più ragionata, ove le cifre, oltre il proprio, hanno un valore di
posizione, sicchè trasportate al penultimo posto esprimono le decine,
al terz’ultimo le centinaja, e così via: da essi l’appresero gli Arabi,
e alcun Europeo se ne valse in opere scientifiche. Leonardo Fibonacci
di Pisa, stando impiegato nelle dogane a Bugia di Barberia, cercò
quanto d’aritmetica sapeasi in Egitto, in Grecia, in Siria, in Sicilia,
e in un trattato d’aritmetica e d’algebra del 1202 si valse di queste
ch’egli chiama cifre indiane. Gloria sua più certa è l’avere primo
fra i Cristiani trattato dell’algebra, e in modo tale che tre secoli
di concordi fatiche non aggiunsero un punto a quel ch’egli insegnò.
L’applica esso a problemi mercantili, senza un cenno delle operazioni
magiche, dietro cui deliravano anche i più valenti. Così un negoziante
fiorentino recò all’Europa e il calcolo de’ valori e quello delle
funzioni.

Altra invenzione importantissima di quel tempo sarebbero le note
musicali, che si attribuiscono a Guido d’Arezzo monaco benedettino (n.
955); ma in che consista il merito di lui, non è ben certo. Imperocchè
i righi e i punti già erano conosciuti; non fu lui che introducesse
la gamma per imparare il solfeggio; non lui che estese la scala
aggiungendo cinque corde alle quindici degli antichi. La tradizione
dice soltanto ch’egli trovò note, onde in brevissim’ora imparavasi
la musica, che dapprima richiedeva molti anni; e che Benedetto VIII,
invitatolo a Roma per farne prova, se ne chiamò soddisfatto. La sua
scala è la stessa de’ Greci, solo estesa alquanto aggiungendovi un
tetracordo nell’accordo e una corda nel grave[339]; e alcun vuole
che allora alle lettere gregoriane si sostituissero punti quadrati o
rotondi sopra righi paralleli e negli intervalli, sicchè le relazioni
armoniche de’ toni divennero quasi sensibili alla vista, e la facilità
del notarle con punti sopra punti (contrappunto) ne rese agevole
l’esecuzione.

Sant’Ambrogio e Gregorio Magno aveano redenta la musica dalle pagane
profanità e dall’elemento mondano, secondo il quale proponeasi
unicamente d’esprimere la durata delle sensazioni, e imitare i
movimenti delle impressioni prodotte dalla passione e dal sentimento;
abolito il ritmo, sicchè il canto non fosse più capace di esprimere
i sentimenti e le passioni, ma restasse affatto spirituale; atteso
che, essendo le note tutte di durata eguale, meglio esprimevano,
nel vestire le parole sante, l’inalterabile calma dell’onnipotenza.
Però si conservarono i modi antichi, che erano toni esprimenti la
differenza dal grave all’acuto fra i varj punti di partenza dei sistemi
di successione. Ambrogio aveva unito i due tetracordi per formare
la scala; e scelto fra i modi greci i quattro che più acconci gli
parvero alla maestà del canto e all’estensione della voce, sbandì
gli ornamenti introdotti nella melopea, e gran numero di ritmi:
insigne semplificazione e barriera alle novità corruttrici, perchè
anche la musica colla purezza semplice e maestosa ritraesse la severa
austerità del culto. Gregorio, sull’orme d’Ambrogio, e schivandone
gl’inconvenienti, aggiunse quattro nuovi modi, ond’evitare la
monotonia.

Restava che la musica cristiana conquistasse l’armonia, ignota ai
Greci; e mentre in questi le regole non miravano che a stabilire
successioni, ora doveasi introdurre la simultaneità dei suoni. Malgrado
gli ostacoli dell’abitudine e della venerazione verso gli antichi, si
poterono fare intendere due voci a un tratto: ma quando si cominciasse
non si sa. Guido d’Arezzo non diede nuove regole all’arte, ma mostra
evidente che già allora conoscevasi la difonia, quantunque ignoriamo a
quali regole formata.




CAPITOLO XCI.

Federico II. Seconda guerra dell’investitura.


Nel concilio Lateranense IV, aperto l’11 novembre 1215, l’autorità
pontifizia apparve nella maggior sua magnificenza. I due imperatori
d’Oriente e d’Occidente, i re di Cipro, di Gerusalemme, di Sicilia, di
Francia, d’Inghilterra, d’Aragona, d’Ungheria mandaronvi ambasciadori;
i patriarchi d’Antiochia e di Gerusalemme v’assistettero in persona, e
per rappresentanti quei di Costantinopoli e d’Alessandria; settantuno
arcivescovi, quattrocendodici vescovi, e più di ottocento abati e
priori; e tale affluenza di popolo, che alcuni prelati non poterono
penetrare nella basilica, e il vescovo d’Amalfi restò soffocato.
In mezzo a un circolo di cardinali ornati in maestosa semplicità,
compariva il pontefice, che aveva veduto Costantinopoli rimessa alla
sua obbedienza; era uscito trionfante dalla guerra degli Albigesi e
dalla lotta con Ottone imperatore e col re d’Inghilterra, che gli fe
omaggio della sua corona; all’ombra di lui, quest’isola aveva ottenuto
la _Magna Charta_ salvaguardia di sua libertà, le città toscane formato
una confederazione, e le lombarde rinnovato l’antica; gli Spagnuoli nel
piano di Tolosa riportata insigne vittoria che li francheggiava omai
dall’araba servitù; da lui il re d’Aragona domandò la corona; quel di
Bulgaria gli sottomise la sua; sulla Sicilia avea sodato la supremazia
della santa Sede, dopo averla rinfrancata in Roma; in due Ordini,
baliosi di gioventù, erasi creata una milizia stabile, disposta ad ogni
suo comando. Ed ora al mondo intero, pendente dalle sue infallibili
decisioni, dettava i canoni della credenza e le regole della disciplina
ecclesiastica e civile: vietato l’affidare funzioni pubbliche a
Musulmani o Ebrei, o il vendere armi agli Infedeli; frenata l’usura,
proscritti i Patarini, e per distinguersi da questi dovessero i
Cattolici almeno una volta l’anno comunicarsi alla propria parrocchia;
confermata la dottrina di Pier Lombardo intorno alla Trinità,
riprovando quel che n’avea scritto «il calabrese abate Gioacchino»,
scrittore mistico, rinomato per predizioni; ordinata pace generale per
quattro anni.

Vicario della divinità in terra pel governo temporale e per lo
spirituale, il pontefice avea dunque portate ad effetto le massime che
le Decretali avevano sancite, proclamando la potenza ecclesiastica
essere il sole, da cui, a guisa di luna, la imperiale traeva il suo
splendore[340]. Spiegando le relazioni del potere temporale collo
spirituale, Innocenzo III scriveva[341]: — Il Signore non solo per
costituire l’ordine spirituale, ma anche perchè una certa uniformità
fra la creazione e il corso degli avvenimenti l’annunzii autore di
tutte le cose, stabilì armonia fra cielo e terra, in modo che la
meravigliosa consonanza del piccolo col grande, del basso coll’alto, ce
lo riveli per unico e supremo creatore. Come stampò due grandi luminari
sulla volta celeste, così affisse al firmamento della Chiesa due
supreme dignità, una che splenda il giorno, cioè illumini gl’intelletti
sopra le cose spirituali, e franchi dalle catene le anime tenute
nell’errore; l’altra che schiari le notti, cioè gli eretici indurati
e i nemici della fede, e impugni la spada per castigo de’ reprobi
e gloria dei fedeli. E come, offuscando la luna, buja notte involge
le cose; così, quando mancasi d’imperatore, prorompe la rabbia degli
eretici e dei pagani».

Pretendenze non meno assolute sillogizzavano i giuristi, attribuendo
agli imperatori un potere senza limiti, quale avea formato la possa e
l’obbrobrio di Roma antica; e con argomento di pari calibro nelle nuove
università insegnando il _sacro impero_ elevarsi sopra ogni mondana
cosa, l’imperatore portare in mano il globo a significare la padronanza
sull’universo mondo.

Arroganze sì opposte doveano rinnovare il conflitto tra il pastorale
e lo scettro. Cominciato da Gregorio VII, erasi sopito con un
accordo, ove l’imperatore crebbe di vantaggi, il papa d’opinione. Dopo
ottant’anni si ridestò più palese e meglio determinato, non trattandosi
più d’una formalità feudale, ma se la Chiesa dovesse star sottoposta
all’Impero. Anche i lottanti erano ben differenti: l’inflessibile
Gregorio più non viveva, e al posto d’un Enrico IV, principe
scapestrato e inviso, stavano i principi di Svevia, nobili, generosi,
cortesi, fautori delle lettere, cinti da signori tedeschi, che fedeli
al re e alla donna di lui, lo seguivano del pari al torneo od alle
spedizioni oltre l’alpi e il mare.

Federico II, rampollo ghibellino allevato dal papa e da lui sostenuto
contro il guelfo Ottone, sicchè per ischerno veniva detto il re dei
preti, mostrò deferenza e rispetto a Innocenzo III finchè n’ebbe
bisogno: esortò il senato romano ad obbedirgli; nella dieta di Egra
solennemente professò, pei tanti favori avuti dalla romana Chiesa,
le sarebbe sempre rispettoso e sommesso; le confermava le concessioni
fatte da Ottone; l’aiuterebbe a conservare i dominj, e nominatamente
la Sicilia, la Sardegna, la Corsica, e a recuperare i disputati,
come l’eredità della contessa Matilde; — Appena consacrati a Roma
(soggiungeva) emanciperemo nostro figlio Enrico, cedendogli il regno
nostro ereditario di Sicilia, sicchè il tenga come il teniam noi dalla
santa Sede; e noi rinunzieremo al titolo regio e al governo di quel
paese, di modo che mai non possa essere unito all’Impero»[342].

Oggi chiameremmo ciò politica; allora parve ipocrisia: giacchè al
tempo stesso ricusava far giustizia alle domande della Chiesa; pretese
che Innocenzo gli avesse peggiorato il patrimonio, e perciò a Ricardo
fratello di lui ritolse il contado di Sora, e spogliò altri che dal
papa erano stati investiti; fece anche morire qualche vescovo per
ribelle, e non rifiniva di lamentarsi che Roma raccogliesse chi a lui
era sfavorevole; e soltanto la morte sottrasse Innocenzo dal vedere il
suo pupillo morsicare il seno che l’aveva nodrito.

Federico, gioviale, colto, amabile, atto a conciliarsi gli animi,
quanto alienavali la rozzezza d’Ottone, rimase indisputato re di
Germania allorchè questo morì pentito e ricreduto della guerra portata
alla Chiesa, e facendosi flagellare dai servi per penitenza (1218).
Propenso alle armi a somiglianza degli Svevi paterni, e a somiglianza
dei materni Normanni destro nella politica e dissimulato, segnò con
buoni provvedimenti i cinque anni che dimorò in Germania; poi si
volse all’Italia, alla quale lo traevano la bellezza del cielo, le
rimembranze di sua gioventù, la coltura degli abitanti, e il proposito
di tornar vigoroso l’Impero. Raccontavasi che, ancor fanciullo, tra il
sogno gridò: — Non posso, non posso»; e interrogato rispose parevagli
di mangiare tutte le campane del mondo: ma ne abboccò una così grossa,
che in verun modo non potea trangugiare. Vedemmo più volte il medio evo
tradurre i fatti in cotali storielle.

In Lombardia le città principali venivano allargando il dominio, non
più soltanto sovra le terre circostanti, ma su città minori, inviandovi
podestà ed esigendone tributi, per modo che l’infinito sminuzzamento
riconosciuto dalla Lega Lombarda restringevasi attorno ad alcuni
centri. Uno de’ principali era Milano, che moltiplicava guerre a
Pavesi, Cremonesi, Parmigiani, Modenesi, e che caporione della parte
guelfa, trovavasi però, come fautore di Ottone IV, scomunicata dal
papa, divenuto patrono del discendente degli Svevi.

Federico vide non riuscirebbe ad alcun pro fra tanto rimestìo; e
differendo a miglior tempo il cingere la corona di ferro, scese verso
il mezzodì. Il nuovo papa Onorio III dei Savelli era stato ricevuto
dai Romani con tripudj (1216), quali niuno ricordava d’aver veduti;
pochi mesi dopo dai Romani fu espulso, e costretto a ritirarsi a Rieti
e a Viterbo. Mite pontefice in mezzo a due robusti, ai re insinuava
continuo la mansuetudine sua stessa: istruito dal nunzio che lo
scisma greco non potrebbe ricomporsi che col rigore, vietò d’usarne,
non dovendosi tutelare la fede che coll’istruzione, la preghiera,
il buon esempio e la pazienza. Da Federico, a cui nome era stato
governatore di Palermo, aveva egli a ripetere tre promesse fatte al suo
predecessore: di crociarsi, di restituire il retaggio della contessa
Matilde, di rinunziare alla corona di Sicilia, sicchè non fosse unita
all’Impero. Rinnovate queste promesse, Federico ottenne d’essere unto
imperatore (1220 — 20 7bre); nel quale incontro derogò qualsifosse
legge restrittiva delle libertà della Chiesa, ed ordinò severamente
l’estirpazione delle eresie.

Il retaggio della contessa Matilde nella realtà non era venuto nè
all’impero nè al pontefice, avvegnachè i signori posti a governarlo
s’erano poc’a poco scossi dalla dipendenza, intanto che molti Comuni
colla forza, col denaro, colla persistenza redimeansi in libertà, fra’
quali primeggiava Firenze.

Quanto sia alla crociata, dopo la presa di Costantinopoli e la
fondazione dell’impero latino, Innocenzo III non avea cessato
di spingere alla liberazione del santo sepolcro, tanto più
che allora andava attorno, essere giunto a sera il dominio di
Maometto, simboleggiato nella bestia dell’Apocalisse, la quale non
oltrepasserebbe i seicento anni. Genova vide in quel tempo capitare
un nuvolo di fanciulli, che, assunta la croce, volevano passare alla
liberazione di Gerusalemme: infelici! e per via perirono tutti, quali
di fame e stenti, quali affogati ne’ fiumi, alcuni côlti da avidi
speculatori per venderli schiavi. Innocenzo li compassionò, ma non
rifiniva di farne raffaccio agli adulti, i quali vigorosi non sapeano
compiere quel che aveano tentato fanciulli.

Al suo intento veniva opportuno un campione che onorate prove avea
dato di valore e fedeltà alla Chiesa, Giovanni di Brienne, francese
lodatissimo in fatti di guerra, fratello di quel che vedemmo poc’anzi
pretendere l’eredità di re Tancredi nella Puglia: ito in Palestina,
avea preso per moglie Maria figlia di Corrado di Monferrato (1219),
e per dote diritti al trono di Gerusalemme. Innocenzo lo riconobbe
re di questa, e raccolti molti Crociati, proponevasi guidarli egli
in persona, quando morì. Onorio III promise seguitare l’impresa, e
ottenne che Ungheresi e Tedeschi passassero in Terrasanta su navi di
Venezia e di Zara. All’assedio di Damiata il legato pontifizio a capo
degli Italiani (1218) scalò primo le mura in buja notte, e la croce
d’orifiamma, stendardo che conservasi a Brescia, vuolsi vi fosse allora
piantata dal vescovo Alberto a capo di millecinquecento Bresciani,
impresa per la quale ottenne il patriarcato di Antiochia. Poco poi
Enrico di Settala, arcivescovo di Milano, condusse un rinforzo di suoi
cittadini[343].

Moadham sultano di Damasco, disperando tenere Gerusalemme, ne avea
diroccato le mura, e pensava anche abbattere il santo sepolcro, quando
la fortuna cangiò, e la crociata uscì alla peggio. Ne sbigottì tutta
cristianità, e il papa imputava Federico, che, promesso ripetutamente
di prendervi parte, sempre avesse mancato. Vennero poi in Italia
i granmaestri de’ Templari, degli Spedalieri, dei Teutonici, il
patriarca, e re Giovanni di Brienne, e si presentarono supplichevoli
all’imperatore in Verona; il quale non solo mostrò ascoltarli, ma sposò
Jolanda figlia ereditiera di re Giovanni, col che pareva assumere come
cosa propria la difesa e il ricupero di Terrasanta. Allestì navi in
Sicilia, impose taglie e accatti, mandava retoriche esortazioni agli
altri principi; ma alla nuova stagione destinata alla partita egli
trovò sotterfugi, domandò il titolo di re di Gerusalemme a scapito del
suocero, mentre palesava nè voglia di assumere nè lealtà di seguire
l’impresa.

Più stavagli a cuore di sottomettere e regolare la sua Sicilia. Colà
fumava ancora il sangue in cui Enrico VI avea tuffato i privilegi
de’ baroni, e ne fermentava quel miscuglio di vecchio e di nuovo, di
ribrame e di speranze, che turba ogni recente dominazione. Nei passati
scompigli la giustizia era stata sovversa; la gerarchia d’impieghi
stabilita da re Ruggero non serviva che a camuffare di legalità
esazioni esuberanti; i feudi erano stati occupati a volontà, e ciascuno
nel proprio arrogavasi la sovranità fino al diritto di sangue, e in
tumultuosa indipendenza tutto era furto, assassinj, guerre.

Volendo farsi perdonare la rivolta o venirgli in grazia, i baroni
andarono fin a Roma incontro a Federico, offrendogli doni e duemila
cavalli di Puglia; poi al suo arrivo gli prodigarono omaggi, e gli
consegnarono i maggiori avversarj. Federico li carezza, ma di mezzo
alle feste si fa cedere i diritti regali dall’abate di San Germano;
a forza sottopone i conti di Celano e di Molise; imprigiona quelli
d’Aquila, di Caserta, di Sanseverino, di Tricarico perchè non gli
avevano dato tutte le truppe che doveano; fa radere le fortezze erette
dopo un certo tempo; a Capua pianta un tribunale che riconosca i
diritti de’ feudatarj, e incameri i feudi di cui mancasse il titolo.
Per tal modo snervò la feudalità; e smantellate le rôcche baronali
alla campagna, ne fabbricò di proprie nelle città più grosse, e castel
Capuano in Napoli.

Valendosi delle istituzioni normanne e dandovi maggior ordine, ebbe
fitto l’animo costantemente a render robusta la regia autorità a spese
dei privilegi e delle entrate de’ feudatarj; impedire si costituissero
grandi Comuni, quali in Lombardia; fare che tra il popolo e il re non
si frapponesse che la legge e i magistrati. Mentre non solo Italia ma
tutta Europa era sbocconcellata in municipj e feudi, egli prevenne
i tempi col volere stabilire lo Stato qual noi lo concepiamo, e
quell’unità amministrativa che forma il vanto e forse il disastro
de’ tempi nostri, in sè e ne’ suoi uffiziali accentrando il pubblico
potere, tolto ai signori, ai vescovi, alle città. Seguendo la missione
provvidenziale dei re nel feudalismo, elevò le condizioni infime, ai
sudditi demaniali attribuendo maggiori privilegi che non ne avessero i
feudali; gli uomini si stimassero affissi al terreno che teneano dai
signori, e di più franche condizioni fossero giovati; le proprietà
libere si crescessero; alleggerite o tolte le prestazioni di corpo
stipulate per contratti: intenzioni superiori all’età.

Per togliere il disaccordo venuto dagli avvicendati dominj,
Federico dettò un codice, che abbracciava la legislazione feudale,
l’ecclesiastica, la civile, oltre la politica ed amministrativa, e
dov’erano pareggiati Normanni, Franchi, Greci e Latini. Lodando i
Romani che colla legge regia trasferivano nel principe la facoltà
legislativa, affinchè nel medesimo imperante si trovassero e l’origine
della giustizia e il diritto di tutelarla, anch’egli avocò tutta la
giurisdizione; e toltala ai baroni e prelati, proclamò (cosa insueta
fra gli ordini feudali) i magistrati suoi proferirebbero su tutti i
sudditi[344], neppure esclusi i feudatarj; e pel giudizio di fatto
bastava la testimonianza di due pari, ovvero di quattro dell’ordine
inferiore, cioè per un conte vi voleano due conti, o quattro baroni,
od otto cavalieri, o sedici cittadini. La giurisdizione criminale
rimarrebbe divisa dalla civile. Fa meraviglia di trovar già nelle
sue _Costituzioni Augustali_ una gerarchia giudiziaria attaccata a un
centro comune, fissate nettamente le competenze, sostituito il giudizio
dei pari alla giustizia emanante dal monarca, conservato con dispiacere
il duello giudiziario e ridotto a stretti confini; provveduti d’uffizio
di campioni o d’avvocati gli orfani, i minori, le vedove, i poveri.
I _bajuli_, scelti per titolo d’onoratezza più che di conoscenza di
leggi, riscotevano le imposte, tassavano i viveri; e con un assessore
giurisperito e nominato dal re, decideano dei delitti campestri e delle
cause civili, poteano arrestare malfattori e sospetti per tradurli
ai tribunali. Soprastavano come secondo grado i _camerarj_ per gli
affari civili e fiscali. Poi i _giustizieri_ per le cause di polizia e
criminali, con un notaro e un assessore stipendiati dal re, rendevano
gratuita giustizia: duravano un anno, e doveano scegliersi stranieri
alla provincia. Nessuna causa potea prolungarsi oltre due mesi; solo
i giudici inferiori erano retribuiti dalle parti; gli avvocati non
poteano pretendere più della sessantesima del valore contestato. Gli
appelli da tutti i sudditi e le cause feudali recavansi ad una suprema
Corte, composta di quattro giudici e del gran giustiziere, il quale
una volta l’anno percorreva le provincie tenendo assise. Questa Corte
vegliava anche sull’amministrazione della rendita, difendeva pupilli e
vedove. In maggio e novembre si raccoglievano provinciali sindacature
davanti ai prelati, conti, baroni, magistrati della provincia,
ricevendo le querele portate contro gli impiegati.

A una camera fiscale, detta Segrezia, spettava l’alta giurisdizione
in cause di finanza, l’amministrare i beni vacanti o staggiti,
l’intendenza sui palazzi e le ville regie, le fortezze, i
fondi destinati alla flotta: sugli uffiziali di finanza e
sull’amministrazione vigilavano procuratori, rivendicando i beni
confiscati, affittando quelli della corona; e rendevano ragione delle
entrate e spese a un’alta Camera de’ conti in Palermo. Una commissione
esaminava i concorrenti alle cariche od a professioni universitarie.

Il duello giudiziario mantenevasi soltanto pel caso di morte data da
mano sconosciuta, e di lesa maestà; proibite le guerre private sotto
pena della vita, le rappresaglie sotto pena dell’esiglio; fino il
portare armi se non in guerra o in viaggio, multavasi con cinque once
d’oro per un conte, quattro per un barone, tre per un cavaliero, due
per un cittadino, una per un villano. Le figlie poteano succedere
nei feudi: punito il barone che esigesse oltre il dovuto; agli
ecclesiastici vietato il ricever doni e lasciti, e le funzioni di balio
o giustiziere[345].

Se tali provvedimenti palesano spiriti elevati, durezza traspira dalle
pene: la galera, il taglio della mano prodigati; la forca a chi frauda
le imposte, sia per astuzia o per miseria; città intere distrusse,
inventò supplizj atroci, e nelle tradizioni e nei versi di Dante
restarono famose le cappe di piombo che infocate metteva addosso ai
ribelli: poi, per ingrazianirsi i baroni, con deplorabile debolezza li
riabilitò ad usare la forza contro i vassalli.

Ai parlamenti, istituzione antica, insieme co’ vescovi e coi baroni
chiamò due _buoni uomini_ di ciascuna città e borgata[346], neppure
eccettuando le terre sottomesse a’ feudatarj. Essi buoni uomini (da
cui poi vennero i sindaci, quando il bisogno di sempre nuove imposte lo
costrinse a mascherarle coll’assenso popolare) portavano richiami per
le leggi che fossero violate dagli uffiziali, ed esponevano i bisogni
dei loro mittenti: primo esempio al mondo d’una vera rappresentanza
nazionale.

In ogni luogo due giurati paesani doveano vigilare sopra gli artieri, i
ritaglienti, le osterie, le monete, i giuochi zarosi. Napoli, Messina,
Salerno e qualc’altra conservarono vestigia degli antichi istituti, ma
sotto tutela. Del resto, adombrato dall’emancipazione dell’alta Italia,
severamente proibì dappertutto di istituire Comuni indipendenti; e
il nominar consoli, podestà o simili magistrati municipali costava
la forca agli eletti, e il saccheggio al paese[347]. Fu sottilissimo
trovatore di girandole finanziarie e di tasse per cavar denaro, massime
sul commercio coi diritti di fondaco, di porto, d’imbarco, d’estrazione
ed altri, e ridusse a monopolio il sale, il ferro, la pece, le pelli
dorate; levò fin sei collette all’anno, cioè sussidj straordinarj non
consentiti ma imposti, e fu volta che gli ecclesiastici pagarono fin
la metà dei proventi. Volle anche limitare le usure col proibire ogni
interesse maggiore del dieci per cento; ordine improvvido, che fu
corretto al solito dalle frodi[348].

Pier delle Vigne, nato poveramente a Capua, e invaghito degli studj,
andò mendicando a Bologna, e quivi ammesso nell’università, primeggiò
tanto che Federico sel tolse a segretario, poi lo alzò giudice,
consigliero, pronotaro, governatore della Puglia, infine cancelliere
e tutto. Bellissimo favellatore, arguto giureconsulto, le cure nol
distolsero dalle lettere, e come il primo codice dell’Italia moderna,
così dettò il primo sonetto: a’ consigli di lui va attribuita la
protezione che alle dottrine concesse Federico, il quale anche
l’insegnamento accentrò alla moderna, volendo unica scuola nel Regno
l’università di Napoli; e i governatori doveano colà mandare tutti gli
studenti, dove trovavansi allettati da privilegi, giudicati dai proprj
maestri, buon trattamento e sicurezza ne’ viaggi, le migliori case e a
tenue fitto; non mancherebbero mai di grano, vino, carni, pesci, e di
chi prestasse denaro[349].

Federico fece eseguire la prima versione di Aristotele dal testo greco;
formò un serraglio d’animali forestieri; chiunque avesse merito,
accoglieva alla sua Corte, ove si dirozzò il linguaggio italiano, e
qualche poeta, imitando gli esempj de’ Tedeschi e Provenzali, avvezzò
la musa sicula a nuovi concenti. Egli stesso «savio di scrittura e di
senno naturale, universale in tutte le cose, seppe di lingua latina
e vulgare, tedesca, francese, greca, saracena» (VILLANI); scrisse
un libro sulla caccia a falcone; uno sopra la natura del cavallo
dettò a Giordano Rufo suo scudiere. Del denaro cavato dai beni suoi
e dal traffico che non isdegnava, facea larghezza agli amici e in
fabbriche; e a lui sono dovuti i ponti sul Volturno[350], le torri di
Montecassino, i castelli di Gaeta, di Capua, di Sant’Erasmo, la città
di Monteleone ed altri forti e villaggi; di là dal Faro ristaurò Antea,
Flegella, Eraclea, fondò le rôcche di Lilibeo, di Nicosia, di Girgenti:
Napoli, abbellita e accresciuta di popolo e ricchezza come sede del
sommo tribunale e dell’università, avviò a divenir capitale del regno.
Ecco perchè egli v’è ancora nominato con popolare benevolenza.

Tante belle qualità non seppe acconciare coi tempi, ai quali non
fu conforme nei vizj nè nelle virtù. A modo dei re moderni, voleva
sottoporre anche la religione all’amministrazione, e tenea fitto
il pensiero ad affievolire i papi, come quelli che repugnavano a’
suoi divisamenti. Essi avevano costituita la dignità dell’imperatore
perchè fosse tutela alla Chiesa, affidandola sempre a un capo
elettivo, cioè degno; volendo l’indipendenza d’Italia, come necessaria
all’indipendenza pontifizia, impedivano che alla corona imperiale
s’annestasse quella della Sicilia, paese sempre della prima importanza
in faccia agli stranieri. Federico invece aspirava a rendere ereditario
in sua casa l’impero, e unirvi la Sicilia; solo dabbenaggine de’
popoli e astuzia de’ papi avere supremato la santa Sede, tutrice
incomoda e umiliante. Nè solo la Lombardia voleva egli soggetta,
ma tutta l’Italia, quasi retaggio proprio. Ad un principe italiano
scriveva, ogni suo sforzo essere in sottomettere la penisola rinserrata
fra dominj suoi, e renderla parte integrante dell’impero, come il
regno di Gerusalemme eredità di sua moglie, come la Sicilia eredità
della madre[351]; e nel congresso di Piacenza non dissimulò di voler
soggiogare la media Italia, impresa difficile, alla quale soccombette.

Non tardò ad accorgersi come, malgrado il momentaneo svolgimento,
alleati suoi naturali fossero i Ghibellini; onde a questi s’annodò,
sperando, fra il tempestare delle fazioni in Lombardia, riuscire a
quello dov’era fallito l’avo suo Barbarossa, e fra i divisi piantare
l’ordine; parola che, allora e poi, fu spesso intesa per servitù. A suo
desiderio il servirebbero le forze del Reame e quelle della Germania,
e i mercenarj che d’ogni parte comprava colle spoglie delle città
italiane, e col concedere franchezza a qualunque bandito o malfattore
prendesse servizio nelle truppe[352].

Nè pago delle masnade tedesche comandate da Rinaldo, figlio del
famoso Markwaldo, cercò rinforzo da nemici del nome cristiano. Dalle
montagne centrali dove s’erano ridotti dopo perduto il dominio,
gli Arabi sbucavano a devastare la Sicilia, e «v’aveano uccise più
persone ch’essa non conti abitanti». Alla conquista sveva non fecero
opposizione, e perciò sfuggirono alle vendette esercitate contro i
Normanni. Nella minorità di Federico, per odio al papa persistettero
a favorire Markwaldo: vinto lui, si forticarono ne’ castelli di val
di Màzara, blandirono Ottone IV, e gli spedirono regali. Federico li
domò, e fino a sessantamila ne trasferì nella Capitanata, assettandoli
a Nocera (1222), che oggi ancora chiamasi de’ Pagani, e a Lucera, posta
s’una ultima pendice dell’Appennino, donde si dominano i piani della
Puglia, chiusi a levante e settentrione dalla catena del Gargano e dal
mare Adriatico. Quivi tentarono ripetutamente fuggire o sollevarsi,
poi rassegnatisi divennero fedelissimi a Federico, che da questa
colonia traea ventimila combattenti, devoti ad ogni suo cenno e, ch’era
più, inaccessibili alle aspirazioni nazionali degl’italiani e agli
anatemi dei papi. E quando i papi gli apponevano di avere introdotto
i Musulmani in mezzo a Cristiani, Federico se ne imbelliva anzi, come
avesse con ciò liberato la Sicilia dal flagello delle loro correrie,
e col porli fra’ Cristiani agevolato le conversioni. Il fatto sta che
ebbe per tal modo anche un esercito stabile, a guisa dei re moderni.

A suo figlio Enrico, che faceva i nove anni quando egli ventisei[353],
avea dai principi di Germania ottenuta la corona. Ora col pretesto
della crociata lo invitò a scendere in Lombardia coll’esercito, e
trovarsi a Cremona, ove per pasqua intimava la dieta (1226). — Una
adunanza raccolta sotto le spade può ella essere libera?» dissero
le città lombarde; e non ben fidando nel papa, che condiscendeva a
Federico onde indurlo a quel ch’era suo primo desiderio, la crociata,
provvedono al caso dubbio e pericoloso rinnovando la Lega Lombarda,
secondo n’erano autorizzati dal trattato di Costanza. A Mosio sul
Mantovano convennero dunque i rettori, podestà, ambasciatori di
Bologna, Piacenza, Verona, Milano, Brescia, Faenza, Mantova, Vercelli,
Lodi, Bergamo, Torino, Alessandria, Vicenza, Padova, Treviso, e
giuraronsi alleati per venticinque anni. — I malfattori escluderemo da
tutti i luoghi e dalle città collegate, nè di bando potranno essere
tratti senza mandato dei rettori o della Lega: a chi contraffacesse,
faremo guerra a senno dei rettori: nessuna città, luogo o particolare
persona de’ collegati verrà ad accordo con alcuna città o luogo fuor
della Lega, o in danno di quella, altrimenti sarà avuta per ribelle,
e i beni dei suoi abitatori pubblicati e devastati. Se alcuna città,
luogo o persona particolare della Lega sia osteggiata dai nemici,
le collegate le daranno ajuto, e reciprocamente rifaremo i danni ad
arbitrio de’ rettori».

Tale era il giuramento; e quello dei rettori della Lega: — Giuro pei
santi evangelj che con buona fede eserciterò l’uffizio a me commesso
e le ragioni della giurisdizione a me sottoposte; concorderò cogli
altri rettori in quanto concerna lo stato e utilità di tutta la Lega,
e di ciascun Comune che v’entri; senza frode darò opera di mantenere
e far osservare questa Lega; nulla manifesterò di quello che sarà
trattato; niente piglierò per me nè per sommessa persona in detrimento
della società; e se cosa alcuna mi sarà offerta, al più presto la
farò manifesta a tutti i rettori. Le querele deferite a me od a’
miei colleghi, ad arbitrio degli altri rettori, fra quaranta giorni
definirò, secondo la ragione e la buona consuetudine: quindici giorni
avanti che scada il mio uffizio darò opera si faccia un altro rettore,
il quale giuri siccome ho giurato io. Attenderò al meglio della
università e non della specialità; e darò ogni opera a conservare la
libertà di ciascun Comune, e difendere i beni contra tutte e singole le
persone contrarie a tal società» (CORIO).

Tosto la Lega si pone in piede ostile, far armi, troncare ogni
comunicazione colle città ghibelline, proibire ai cittadini di trattar
coll’Impero, nè ricevere ordini o donativi. Federico buttò giù la
buffa anch’egli, ed avendo dalla sua Reggio, Modena, Parma, Cremona,
Asti, Lucca e Pisa, mosse armato. Ma Faenza e Bologna, capo della lega
Cispadana, gli chiusero le porte in faccia, sicchè dovette attendare
alla campagna, poi affrontato da buoni eserciti, forza gli fu dare
indietro. Spedì proposizioni alle federate; e ricusato, le pose al
bando dell’Impero; e non so se di buon senno o per contraffare le
scomuniche papali, fece scomunicarle dal vescovo d’Ildesheim, e proibì
d’andare a studio a Bologna: grave colpo per una città che viveva sopra
dodici mila scolari. Le confederate non fecero come sbigottite; ma
Onorio III papa, avendo in cima a tutti i suoi pensieri la crociata,
e perciò la concordia fra i Cristiani, s’interpose, e rattaccò una
pace (1227 — 5 genn.), dove Federico obbligavasi a cancellare que’
bandi, e i Lombardi a null’altro che rappattumarsi coi Ghibellini,
e somministrare quattrocento uomini pel passaggio in Terrasanta: ma
Onorio non potè vedere la spedizione desiderata.

Il successore suo Gregorio IX, dei conti di Anagni, aveva ottantacinque
anni; ma parve ringiovanire nel ricevere in deposito le chiavi eterne:
con pompa maggiore delle consuete si fece coronare, sette giorni
continuando le feste; e l’ultimo cantata messa in San Pietro, menò
una lunga processione ricchissimamente in addobbo, con due corone al
capo, sopra un cavallo superbamente bardato, tenuto alla briglia dal
prefetto di Roma e dal senatore; precedeano i cardinali, seguivano
giudici e uffiziali in broccato d’oro, e una dirotta di popolo, fra le
cui acclamazioni e ulivi e palme entrò al palazzo, quasi celebrasse il
trionfo dell’autorità papale, che di fatto mai non era tanto salita.

Federico aveva preso tutti quei provvedimenti in Sicilia senza
informarne il papa, che pur riconosceva per signore sovrano; imponeva
tasse sugli ecclesiastici col pretesto della crociata, alla quale non
risolvevasi mai; ed ai lamenti di Roma rispondeva col protestarsele
docilissimo, e obbligato ad essa come a madre che Io aveva nutrito.
Alla longanimità di Onorio verso un principe mentitore e subdolo
come Federico, mal rassegnavasi l’operosa fermezza di Gregorio,
il quale intimò alle città longobarde di tenersi in pace (1228), e
all’imperatore di partire per oltre mare, egli ch’era stato «posto
da Dio in questo mondo siccome un cherubino armato di spada per
mostrare agli smarriti la via dell’albero della vita». Più non avea
ragioni o pretesti costui da indugiare, e con poche truppe s’imbarcò
a Brindisi. Già dappertutto preludevasi a vittoria, già s’immaginava
la santa città restituita agli inni dei devoti, quando si sparge che
l’imperatore era tornato a terra dopo tre giorni, allegando le malattie
dell’esercito e la sua. Al pontefice più non parve di pazientare, e
lanciò la scomunica, denunziando Federico come spergiuro e infedele;
suo delitto se la moglie Jolanda morì sovra parto; colpa sua se di fame
e di caldo perirono i Crociati nella Puglia. Non meno iracondo Federico
inveiva contro il papa che, in luogo di soccorrerlo, istigasse contro
di lui il suocero suo stesso; il quale di fatto, appoggiandosi alla
scomunica, in armi veniva a ridomandare il titolo regio che Federico
gli aveva usurpato. Pure, avuto intesa delle discordie scoppiate fra i
principi Ajubiti, l’imperatore si risolse al passaggio; data la posta
a’ guerrieri nella pianura di Barletta, vi troneggiò in tutta la maestà
imperiale e colla croce di pellegrino, lesse il proprio testamento,
facendo giurare i baroni d’adempirlo se nell’impresa perisse, e
precipitò gl’indugi.

Gregorio IX dichiarò scandalo che uno scomunicato capitanasse l’impresa
santa; dichiarò imprudenza l’assumerla con sole venti galee e seicento
cavalieri, armata da corsaro, non da imperatore; e interruppe la
canonizzazione del pacifico san Francesco per ripetere gli anatemi
contro Federico, il quale non vi diede ascolto.

In Levante i figli di Malek Adel, spartitosi il dominio, si faceano
guerra dall’uno all’altro; e Melik el-Kamel, signore dell’Egitto e di
Gerusalemme, cercò prevalere a’ fratelli coll’allearsi all’imperatore
d’Occidente, al qual uopo gli spedì un emir, mentre l’arcivescovo
di Palermo arrivava al Cairo con gran regali per lui (1229), e si
ricambiarono proteste d’amicizia. Melik el-Kamel invase di fatto la
Palestina; sicchè l’imperatore, sapendo di non dovervi trovar nemici,
non credette aspettare i rinforzi di Germania. Approdato, vi era dai
nostri accolto come un Messia, quando due Francescani annunziarono
la scomunica. Detto fatto, gli si toglie fiducia e rispetto, a segno
che gli ordini non dava più in proprio nome, ma di Dio e del popolo
cristiano. Melik el-Kamel non meno che Federico desiderava la pace;
sicchè tutta la campagna si ridusse a trattative, quanto una guerra
moderna, sempre avvolte però nel mistero. L’imperatore mandò al
soldano pelliccie, eccellenti destrieri, bellissime armi di Germania,
il cavallo di battaglia, la spada, parte dell’armadura di cui egli
servivasi in campo, protestando non chiedere che le già promessegli
città, titolare patrimonio di suo figlio; vedesse in quanto scredito
cadrebbe se tornasse in Occidente senza nulla ottenere. L’emir lo
ricambiava con stoffe di seta, un elefante, dromedarj e scimie, altre
rarità dell’India, dell’Arabia, dell’Egitto, e una banda di ballerine e
cantatrici, soggetto ai Musulmani di rimproveri, di scandalo ai nostri,
cui davano gelosia e dispetto quelle benevole relazioni[354]. I due
signori convennero d’una tregua decenne; Gerusalemme, Betlem, Nazaret,
Toron e i prigionieri sarebbero consegnati a Federico con quanto
siede fra Gerusalemme, Acri, Tiro e Sidone; conservate ai Musulmani le
moschee, e libero esercizio del loro culto; Federico distoglierebbe i
Franchi da nuovi atti ostili contro di essi.

Il patto seppe dell’empio ad entrambe le religioni; imami e cadì
appellavansi al califfo contro la cessione della _città del Profeta_,
i vescovi al papa contro l’indegnità di mescolare i due culti: il
sultano di Damasco ricusò l’accordo; il patriarca di Gerusalemme pose
all’interdetto i luoghi recuperati. In conseguenza Federico entrò in
Gerusalemme senz’altro accompagnamento che de’ suoi baroni tedeschi
e de’ cavalieri Teutonici; e nella chiesa del Santo Sepolcro, tesa
a bruno, abbandonata dai preti, mentre, lui connivente, dai minareti
continuavasi a gridare: — Non v’è altro dio che Dio e Maometto è suo
profeta», Federico colle proprie mani dovette porsi in capo il diadema.
Nè potè ottenere obbedienza neppure sevendo contro i cittadini,
battendo frati, impacciando i pellegrini che venivano per la settimana
santa, e i Templari che voleano rialzar le mura: la sua partenza da
Gerusalemme fu festeggiata quanto l’arrivo; e gli assennati gli faceano
rimprovero di non avere provveduto tampoco nè a conservare gli acquisti
nè ad assicurarvi i fedeli: sì poco gli caleva del regno di Cristo
quando il suo pericolava.

Perocchè in Sicilia il papa gli suscitava nemici mandando nunzj,
compiangendo che quei popoli, sotto un nuovo Nerone, perdessero fino
il desiderio della libertà: — Vi ha forse Dio collocati sotto cielo
sì ridente per trascinare catene vergognose?» Sollecitava anche
soccorsi da’ collegati lombardi, e messo insieme un esercito, lo
affidò a Giovanni di Brienne, che sotto lo stendardo delle chiavi entrò
devastando il reame di suo genero.

Federico, sbuffante vendetta, muove le schiere tedesche ricondotte di
Palestina, e i fedeli suoi Saracini, segnati della croce, combatteano
fieramente contro i papalini, segnati delle chiavi; e messi questi
in isbaratto, recupera le piazze del Regno, invade le terre del papa,
ne stramena i fautori, e gli suscita nemici in Roma stessa. Giovanni
di Brienne era stato chiamato a Costantinopoli a regnare invece del
fanciullo Baldovino II suo genero, e benchè ottagenario si mostrò
eroe nel combattere i Bulgari. I Romani, espulso il pontefice, aveano
gravato di esazioni le chiese, i conventi, i vassalli della santa Sede,
e aizzato Federico alla totale rovina del papa; ma una straordinaria
inondazione del Tevere, considerata come castigo del cielo, indusse e
popolo e senato a richiamarlo in segno di penitenza. I prelati però mal
sopportavano di dover contribuire alle spese a titolo della crociata;
alle città lombarde pesava l’essere trascinate in una guerra offensiva,
esse collegatesi solo per la difesa: laonde fu praticato un accordo
(1230), e dopo lunghi dibattimenti si annunziò qualmente l’imperatore
concedeva perdonanza universale, revocava il bando messo sopra le
città lombarde, e prometteva che i benefiziati sarebbero eletti
secondo le leggi ecclesiastiche, nè gravati d’imposte o collette. A
tali condizioni fu prosciolto dalla scomunica, e le campane sonarono
a letizia, il re baciò il piede del papa, n’ebbe la benedizione, e
sedettero alla stessa mensa. I popoli credettero fosse pace, ma non era
che un respiro ch’egli si procacciava per allestirsi all’ultima prova.

Quando i capi erano disuniti, tutte le membra se ne risentivano, e
l’Italia peggio che mai trambustava, facendo guerra Venezia a Ferrara,
Padova e Brescia a Verona, Mantova e Milano a Cremona, Bologna a Imola
e Modena, Parma a Pavia, Firenze a Siena, Genova a Savona ed Albenga,
Prato a Pistoja; signorotti feudali saliti a gran potenza mescolavano
battaglie fra sè o colle città; e ai rancori ed alle ambizioni private
pretessevasi il nome del papa o dell’imperatore.

Questi convocò la dieta in Ravenna (1231), ma al tempo stesso da
Germania invitava coll’esercito il figlio Enrico: di che adombrate
le città, e mal fidandosi alle assicurazioni nè del papa, nè
dell’imperatore, abbarrarono i passi, tanto che Enrico rimase di là, e
Federico rinnovò il bando contra la Lega Lombarda, cassando qualunque
diritto mai avessero ottenuto le città di quella. Mancando però
d’esercito, le minaccie non fecero che rinserrare quella Lega. Milano
mette in ordine sette capitani con mille uomini a cavallo ciascuno,
giurati a sostenere la libertà, e morire in campo piuttosto che
fuggire; disponeva delle forze di Parma, Piacenza, Novara, Vercelli,
Alessandria, benchè indipendenti; ed essendosi Tommaso conte di Savoja
tenuto sempre fedele all’imperatore, dal quale anzi fu costituito
vicario, i Milanesi si spinsero fin nelle Alpi, e per sorreggere
alcune terre a lui ribellate fondarono il Pizzo di Cuneo, che poi dovea
divenire una delle primarie fortezze di quella casa e dell’Italia.

A Federico poi si ribellavano i proprj paesi, da lui fraudati delle
consuetudini municipali, e specialmente Messina, avvezza a reggersi
con stratigoti proprj: ond’egli moltissimi appiccò ed arse vivi;
il castello di Centoripa distrusse dalle fondamenta; Gaeta, benchè
amnistiata, fe spoglia dell’antico diritto di eleggere i consoli,
e circondò di trenta fortini: insomma questo eroe, magnificato da
coloro che venerano in lui l’antagonista de’ papi, trovò continuamente
rivoltose la Puglia e la Sicilia, nè seppe frenarle che collo spediente
dei tiranni, le fortezze.

Appoggio gli erano, dopo i Saracini, i signorotti ch’eransi eretti
tiranni di alcune città e provincie, e che dai diplomi di lui (1215)
credeano trarre legittimità e fermezza. Principale tra questi fu
Ezelino da Romano, che succeduto ad Ezelino il Monaco suo padre,
all’avito dominio aveva aggiunto Bassano e Treviso, poi anche Verona
e Padova, secondato dal fratello Alberico e dai Ghibellini della Marca
Trevisana; e con una fermezza che non si arrestava alla necessità del
sangue e del delitto, era divenuto il più spaventoso tiranno che la
patria storia ricordi. Vi faceva contrasto Azzo d’Este, con larghissimi
possessi e col favore di tutti i Guelfi: ma Ezelino prevalse alla
venuta di Federico, del quale sposò Selvaggia figlia naturale. In
queste emulazioni la Marca non meno che la Lombardia andava a strazio
di deplorabili guerre, alle quali metter fine non potea la politica,
ma solo qualche armistizio la religione, adoprantesi incessantemente a
questo scopo.

Già vedemmo come essa dettasse la tregua di Dio; e i due nuovi Ordini
di Domenicani e di Francescani furono tutti in attutire gli sdegni,
frammettersi alle baruffe quotidiane, persuadendo e portando la pace
da signore a signore, da una all’altra città; e cuori feroci, cui vigor
di legge o possanza di magistrati non ratteneva, aprivansi alla pietà,
gli stocchi tornavano alla vagina, e nel nome di Cristo fondendosi in
lagrime, il nemico correva ad abbracciare il nemico.

Grandi paci conchiuse il santo d’Assisi; grandi il seguace suo Antonio
da Padova. Nel 1176 i cardinali di Santa Cecilia e di Santa Maria in
via Lata per delegazione pontifizia componeano molte quistioni, agitate
fra le repubbliche di Pisa e Genova rispetto ai loro diritti sopra
la Sardegna[355]. Sui cui esempio frà Guala da Bergamo, che fu poi
vescovo di Brescia, riamicò i Bolognesi coi Modenesi, i Trevisani coi
Bellunesi. In Cremona il popolo della città nuova viveva in cagnesco
con quel della vecchia, e il vescovo Sicardo li riconciliò; e così
coi Vicentini il beato Giordano da Forzatè, coi Milanesi frà Leon
da Perego. Sta manoscritto nella biblioteca Ambrosiana un prolisso
discorso d’un ecclesiastico che esortava alla concordia, e diceva:
— Popolo milanese, tu cerchi soppiantare il cremonese, sovvertire il
pavese, distruggere il novarese; le tue mani contro tutti, e le mani
di tutti contro te... Oh quando fia quel giorno che il Pavese dica al
Milanese, _Il popolo tuo è popol mio_; e il Cremasco al Cremonese, _La
città tua è mia città!_»

I Genovesi aveano contaminato le loro vie di molto sangue civile,
massime per l’odio tra li Avogadri e i marchesi della Volta; quando si
pensò porvi fine. Innanzi giorno ecco toccar la campana a parlamento: e
i cittadini accorrendo attoniti, videro il vecchio arcivescovo Ugo in
pontificale tra il clero con candele accese, e tra cittadini notevoli
con croci alla mano, attorno alle venerate reliquie del Battista;
scongiurava a deporre gli odj e gli sdegni, e giurare sui vangeli
la concordia, che sola poteva salvare la patria. Rolando, capo degli
Avogadri, non poteva indursi a perdonare il sangue di tanti parenti
suoi, de’ quali aveva promesso vendetta; ma tanto insistettero i preti
e i savj, che l’ebbero indotto: poi corsero alla casa dei Volta, che
non erano voluti presentarsi, e li trassero a dare il bacio ai nemici;
e campane a festa e _Tedeum_ celebrarono l’evento[356].

Ambrogio de’ Sansedoni di Siena, che fu poi canonizzato, venne
spedito a predicar la pace in Germania, quindi tornò in patria
per riconciliarla col papa che l’aveva interdetta come fautrice di
Federico, e volle si cominciasse l’emenda dal perdono reciproco.
Un magnate, sazio de’ suoi consigli, lo cacciava come impostore e
vanaglorioso; ed egli: — Dio si chiama re della pace, ma non la dà
se non a chi di buon cuore la conceda altrui. Quel che fo, lo fo per
volontà di Colui che può sopra di me. Se v’irritai, ve ne chiedo scusa,
e se merito supplizio, lo sosterrò di buon cuore per isconto delle
mie colpe». Il forte a tanta umiltà venne a resipiscenza. Ambrogio
predicava continuo che la vendetta è peccato d’idolatria, perchè usurpa
la parte di Dio che a sè la riservò. Non riuscì mai a calmare un di
Siena, sicchè gli disse: — Pregherò per voi», e insegnò una preghiera
siffatta: — Signor Gesù, interponete la podestà vostra a queste
vendette, e riserbatele a voi, acciocchè tutti conoscano che a voi
solo spetta il punire gli offensori»; ed esortava a dirla avanti quelli
che si ostinassero nelle ire. Anche quel pertinace, mentre ordiva co’
suoi consorti di non fare mai pace, la udì, ne fu compunto, e passati
due giorni nella riflessione e nel digiuno, va e prega il santo a
perdonargli e a rimetterlo in pace[357].

Continuò anche in appresso questa pia intromissione, e nel luglio
1273 Gregorio X conciliò una solenne pace in Firenze tra Guelfi
e Ghibellini, e cencinquanta sindaci per parte si baciarono in
bocca in sul greto d’Arno, dove esso papa volle si edificasse una
chiesa che i Mozzi, suoi ospiti e grandi mercanti, dedicarono a san
Gregorio[358]. Ma essendo il giorno stesso tornati a sospetti e a
risse, un’altra concordia fu solennissimamente celebrata il 1280
per mezzo del cardinale Latino nunzio, rogandone atto, e volendo
trecensessantasei mallevadori de’ Ghibellini, trecentottantaquattro
dei Guelfi, e alquanti castelli[359]. L’anno precedente, esso Latino
in Bologna riamicava i Lambertazzi co’ Geremei, in Faenza gli Acarisi
coi Manfredi, in Ravenna i Polenta coi Traversari; e frà Bartolomeo
di Vicenza instituì l’Ordine militare di Santa Maria Gloriosa, per
mantenere in calma le città italiane. Nel 1266 il sartore Giacomo
Barisello a Parma inalbera il segno della redenzione, e forma la
compagnia della Croce di cinquecento seguaci, co’ quali va di casa
in casa riconciliando Guelfi e Ghibellini, e facendoli giurar fede
al pontefice. La compagnia ebbe tale successo, che ottenne uffiziali
proprj, con autorità di giudicare, e d’intervenire negli affari del
Comune, esercitandovi importanza principale per mezzo secolo[360].

Di nuovo il cardinale Nicolò da Prato rappacificò Firenze; e «a
dì 26 aprile 1304, raunato il popolo sulla piazza di Santa Maria
Novella, nella presenzia dei signori, fatte molte paci, si baciarono
in bocca per pace fatta, e contratti se ne fece, e puosono pene a chi
contrafacesse, e con rami d’ulivo in mano pacificarono i Gherardini con
gli Almieri; e tanto parea che la pace piacesse a ognuno, che vegnendo
quel dì una gran piova, niuno si partì, e non parea la sentissono.
I fuochi furono grandi, le chiese sonavano, rallegrandosi ciascuno»
(COMPAGNI).

In Milano, contrastandosi nobili e popolani, si fece compromesso in
quattro frati, e si stette al loro lodo; poi nimicatisi di nuovo, si
accolsero in Parabiago, ove due frati dettarono condizioni d’accordo.
Nel secolo seguente andò a predicarvi pace il beato Amedeo cavaliere
portoghese, che di limosine fabbricò Santa Maria della Pace. Molte
resie private e pubbliche in Valtellina e pel Comasco racconciò frà
Venturino da Bergamo, che indusse diecimila Lombardi a pellegrinare
penitenti a Roma, gridando pace e misericordia, e mantenendosi di
carità. Molto profittarono pure in Lombardia san Bernardino e fra
Silvestro da Siena.

Certamente anche allora potea dirsi, — Perchè frati e preti s’hanno a
mescolare d’interessi mondani?

Ai tempi del nostro racconto, Gregorio IX, struggendosi di acconciare
in buona pace gl’Italiani, sì per dovere di papa, sì per agevolare la
crociata, mandava Nicolò vescovo di Reggio a ricomporre i Modenesi co’
Bolognesi; il cardinale Giovanni della Colonna a calmare i Perugini
inveleniti fra loro, e ripatriarvi gli sbanditi; il cardinale Tommaso
a Viterbo; il cardinale Giacomo da Preneste a Verona a concordare i
Capuleti e i Montecchi, fazioni note per le compiante avventure di
Giulietta e Romeo; frà Gherardo di Modena nella sua patria e a Parma,
dove fu anche costituito podestà per riformare gli statuti; a Piacenza
frà Orlando da Cremona.

Principale in queste missioni fu Giovanni da Schio domenicano, ch’e’
destinò in varj luoghi e nominatamente a Bologna, avvezza gli anni
passati ad ascoltare Francesco, Domenico, Antonio già santi, poi venuta
in urto col papa per le giurisdizioni vescovili, e perciò fin privata
dell’università. Alla voce del frate da Schio si compromisero i litigi,
si scarcerarono i debitori, si rintegrarono gli esuli; ed esso riformò
a suo senno gli statuti, frenò le usure, indusse le donne a vestire
più composto, e tutti a salutarsi col _Sia lodato Gesù Cristo_; e più
nol voleano lasciar partire, tanto che il papa dovette fin minacciarli
d’interdetto. Allora lo inviò a Siena; ma poichè a questa non potè
rappacificare i Fiorentini, il papa li proferì interdetti; ed essi per
capriccio d’incomposta libertà sprezzarono quel castigo.

Frà Giovanni fu destinato principalmente a disacerbare i furori della
Marca Trevisana; e a Feltre, a Belluno, a Treviso, a Conegliano,
a Vicenza, a Padova, per tutto operò prodigi di riconciliazioni;
incontrato come santo fra le bandiere sciorinate, richiamava gli
sbanditi, liberava i prigioni; e quando in Prato della valle a Padova
predicava di stando sul carroccio e contornato dai carrocci delle
altre città accorse, prorompeva dai cuori l’evangelico _Son pur belli
i piedi di chi evangelizza la pace_. Tutto predisposto, frà Giovanni
ordinò un generale ritrovo a Paquara, vasta pianura sull’Adige, tre
miglia sotto Verona. Al cenno d’un frate, tutte le città e le ville
accorsero coi carrocci cantando laudi al Signore; e quindici vescovi,
tutti i baroni delle vicinanze, i conti di Sanbonifazio, i signori
Camino, i Camposampiero, il tremendo Salinguerra di Ferrara, e più
tremendi ancora Ezelino ed Alberico da Romano, vennero per udire
predicarsi carità. Giovanni, salito in pergolo, e preso per testo
_La pace mia vi do, la pace mia vi lascio_, parlò con una eloquenza,
la cui efficacia veniva tutta dallo spettacolo e dalla persuasione
della santità. A parole che ben pochi poteano intendere, ma che tutti
sentivano, e a cui ciascuno sottoponeva quel che il cuore e la fantasia
gli dettavano, avresti veduto quegli iracondi per penitenza picchiarsi
i petti, poi gettarsi un al collo dell’altro, e chiedersi perdono, e
promettersi amicizia. Il frate si valse dell’autorità concedutagli dal
papa per assolvere da interdetti e scomuniche; e alzato il crocifisso,
esclamava: — Benedetto chi conserverà questa pace», e centomila voci
echeggiavano _Benedetto_; — Maledetto chi tornerà sulle risse», e
centomila voci, _Maledetto_.

Se non che queste paci, indotte per impeto di sentimento, combinate
in nome della universale carità, non isvelleano veruna delle cause
delle nimicizie, talchè fra breve si era di ricapo alle armi. Pochi
giorni dopo la spettacolosa concordia di Paquara, gli sdegni erano
riarsi, le spade tinte di nuovo sangue, tutto tornato a peggio che mai
per l’addietro si fosse; e i popolani che aveano inneggiato il frate
santo, lo bestemmiavano uom di parte, venduto ai Guelfi, zimbello del
papa. Egli stesso provocò quegli sdegni colla severità adoprata verso
gli eretici, di cui ben sessanta bruciò nella piazza di Verona; poi a
Vicenza, appoggiato dal popolo minuto, si dichiarò signore e conte,
distribuì a suo senno le magistrature, riformò gli statuti; e colla
solita volubilità popolesca fu cacciato prigione e respinto da un paese
che lasciava in peggiori discordie di prima[361].

Il pontefice, offertosi arbitro tra Federico e la Lega Lombarda,
proferì che l’imperatore dimenticasse ogni offesa, revocasse la
proscrizione, compensasse chi n’avea sofferto pregiudizio; per ricambio
i Lombardi rifacessero i danni all’imperatore ed a’ suoi, e per due
anni mantenessero cinquecento cavalli in Terrasanta. Federico trovò
parziale quel lodo, e lesivo della maestà regia: ma pel papa quelle
repubbliche erano corpi politici legittimi e riconosciuti, nè aveano
peggiorato verun diritto imperiale col rannodare la Lega, a cui erano
stati autorizzati dal patto di Costanza.

Esso papa era tergiversato dai Romani, che gli negavano il diritto di
sbandire un cittadino, esigevano una retribuzione che da immemorabile
la Chiesa dava alla città, infine gli contestavano la sovranità
temporale. Quello a cui s’incurvava tutto il mondo, si trovò
costretto rifuggire in Perugia (1234); Roma tornò repubblica e Luca
Savelli senatore ideò di fondare la Toscana e la media Italia in una
confederazione, che togliesse di mezzo il dominio pontifizio, come
dell’imperiale avevano fatto i Lombardi. Le fazioni scrupoleggiano mai
sui mezzi? Questi repubblicani solleticarono le antipatie di Federico,
chiedendo li sostenesse; ma egli, temendo ancor più la libertà che
il pontefice, esibì soccorsi a questo per tornare al dovere Roma.
In riconoscenza, e perchè la guerra che prevedeva inevitabile non
avesse a frastornare i soccorsi a Terrasanta, Gregorio IX dichiarava
gl’interessi di Federico essere interessi suoi, atteso i grandi servigi
che rese alla Chiesa[362]: s’industriava di tirare i Longobardi a più
larghe condizioni; ma essi indugiarono oltre il termine prefisso, e la
mediazione fu mandata a vuoto dagli avvenimenti di Germania.

Colà sentivasi il ricolpo de’ fatti italiani: ed Enrico lasciato a
governarla, non che difettare della necessaria robustezza, si abbandonò
alle proterve inclinazioni, oltraggiando la moglie, invidiando il
fratello, tradendo il padre, fino a rompere ad aperta ribellione; e
mal sostenuto dai Tedeschi, si drizzò alle città lombarde. Milano,
Brescia, Bologna, Novara, Lodi, il marchese di Monferrato gli esibirono
quella corona (1235) che sempre avevano negata a Federico[363]; e
n’ottennero conferma a tutti i loro privilegi, e che accettasse per
amici e nemici quei della Lega. Pertanto guerra civile e domestica.
Federico soleva menare nel suo esercito come trofeo camelli ed elefanti
che avea condotti dalla sua spedizione in Asia; e i Milanesi saputo che
ne inviava alcuno a’ Cremonesi in segno di benevolenza, assalgono quel
popolo, e a Zenevolta lo sconfiggono: ma Parmigiani, Reggiani, Pavesi,
Modenesi vengono a sostegno di quello, talchè il combattimento si fa
generale, e città e principati si sbranano in fazioni. Dalla Sicilia,
dove sanguinosamente avea chetato i tentativi dei Comuni di recuperare
le fraudate franchigie, Federico traversa inerme la Lombardia, che non
volle profittare della sua umiliazione; e fatto da settanta prelati e
principi dichiarar fellone Enrico, che altamente era disapprovato anche
dal papa[364], lo fa arrestare e tradurre nel forte di San Felice in
Puglia, e ve lo lascia stentare fin alla morte.

Nella dieta da Federico radunata a Magonza, numerosa di ottanta
principi e prelati e di milleducento signori, furono pubblicati molti
savj provvedimenti e una pace pubblica; terminata la lunga lite tra la
famiglia guelfa e la ghibellina, col dare a Ottone il Fanciullo, unico
guelfo superstite, le terre di cui si formò il ducato di Brunswick, e
sulle quali Federico rinunziava ad ogni pretensione. Costui vi sfoggiò
una grandezza, alla quale non mancava se non il sapere moderarla; e
con istraordinaria maestà solennizzò un nuovo matrimonio con Isabella,
figlia del re inglese Giovanni Senzaterra. Una nobiltà di cavalieri e
baroni incontrò la sposa alle frontiere; dappertutto il clero usciva
a suon di campane; a Colonia diecimila borghesi a cavallo, splendidi
d’armi e di vesti, la corteggiarono; minnesingeri in tedesco, trovadori
in provenzale, forse anche siculi in italiano osannavano; mentre da
carri, festonati di tappeti e porpora, mirabile armonia diffondeano gli
organi nascosi; e la notte cori di fanciulle non interruppero mai le
serenate sotto ai balconi della sposa. Quattro re, undici duchi, trenta
conti e marchesi assistevano, e pari alla dignità furono i regali
di Federico; una corona d’oro, collane, giojelli, scrigni, un intero
servizio d’oro e d’argento a ceselli, fin gli utensili da cucina e le
pentole erano d’argento; fra i quali Federico presentò al regio suocero
tre leopardi menati d’Oriente, allusivi allo stemma d’Inghilterra.
Isabella fu sposata per procura da Pier delle Vigne, poi dal re quando
gli astrologi trovarono opportuno l’istante; portava in dote trentamila
sterline, che oggi rappresenterebbero 1,140,000 lire; ebbe in dominio
tutto il val di Màzara, e nel palazzo era servita da eunuchi mori e
siciliani[365].

L’imperatore fece eleggere re de’ Romani suo figlio Corrado; ma più che
il trionfare in Germania lo lusingava il lottare in Italia. La Germania
vedea come gloria nazionale le spedizioni contro la penisola; ma gli
Svevi le ripeterono e prolungarono in modo, che sì gravi sagrifizj
e infruttuosi rincrebbero, non si volle più decretare i sussidj, e
Federico si trovò ridotto ai mezzi che gli offrivano il proprio regno e
i Ghibellini, ed ai mercenarj. Ai pesanti e ferrati cavalieri tedeschi
associò gli scorridori saracini, le rapide evoluzioni moderandone
colle lente mosse di un elefante, che portava una torre sulla quale
spiegavasi lo stendardo, tenendo vece del carroccio e della croce. Ad
esercito così bene assortito e diretto i Lombardi non aveano ad opporre
che milizie d’artieri e contadini raccolti al momento del bisogno,
nè addestrati alla fredda costanza di regolari battaglie. Schivavano
dunque gli scontri in campagna rasa, preferendo aspettarlo in chiuse
mura; e poichè dall’Alpi al Po seguitava una tela di fortezze, lungo
e penoso riusciva il prenderle una dopo una, quanto pericoloso il
lasciarle alle spalle: onde Federico doveva logorare dei mesi sotto a
povere bicocche, come Carcano, Roncarello o Crevalcuore.

Rinserrata l’alleanza (1237), e costituita una cassa comune,
noi attendemmo il Tedesco, il quale confidava principalmente nei
castellani. Schiusagli Verona da Ezelino, uniti a diecimila Arabi
i Ghibellini di Cremona, Parma, Reggio, Modena, sconfisse gli
Estensi, prese Vicenza, costrinse a patti Mantova, orribilmente
stramenò il Bresciano. I Milanesi, accorsi coi Guelfi di Brescia,
Bologna, Vercelli, Novara, Alessandria, Vicenza, lo pettoreggiarono
valorosamente, ma poi lasciatisi sorprendere a Cortenova nel Cremasco
(27 9bre), n’andavano colla peggio. La compagnia de’ Gagliardi avea
però tenuto saldo attorno al carroccio: ma vedendo che al domani
non potrebbero reggere a nuovo assalto, provvidero a ritirarsi, ed
essendo difficile trarre quel pesante carro in terreno molliccio per
natura e per le pioggie, ivi lo abbandonarono sguarnito. Allora sì
che Federico menò vampo! scrisse a tutti i potentati avere ucciso
diecimila Lombardi; fe trascinare quel trofeo dietro al suo elefante
per le città, poi riporre sovra cinque colonne in Campidoglio a Roma,
ove si legge ancora la pomposa iscrizione con cui volle eternare questa
sua vittoria, mentre eternava la sua paura e la nostra prodezza[366].
Avendo côlto fra’ prigionieri Pietro Tiepolo podestà di Milano e figlio
del doge di Venezia, lo fece strozzare.

Se molti Lombardi tentennarono dalla paura, non Milano; non Brescia,
che sembra predestinata a feroci oppugnazioni e a magnanime resistenze,
e che per sessanta giorni resse l’assedio postole dall’imperatore,
ajutata dalle macchine dell’ingegnere Clamendrino, sicchè Federico
bruciò le proprie, e voltò a Cremona. Allora i Guelfi ripigliano cuore,
Genova li sostiene; Venezia, indignata dal supplizio del Tiepolo, si
scopre nemica all’imperatore; Gregorio IX, scontento della fierezza
ond’egli trattava le città lombarde, della predilezione mostrata ai
Saracini, degli arbitrj usati in Sicilia, dell’avversione perpetua alla
Chiesa, e dell’essere mancato al compromesso, s’allea co’ Veneziani,
cedendo loro quanta parte di Sicilia occuperebbero.

Realmente Federico non lasciava sfuggirsi occasione di oltraggiare la
Chiesa. Un nipote del re di Tunisi, convertito dai Domenicani, va a
Roma per farsi battezzare; e Federico lo arresta, dicendo non potersi
trarlo al cristianesimo senza permissione dello zio. Vescovi, côlti,
è vero, colle armi, lasciò straziare e impiccare da’ suoi Saracini;
e smurar chiese per costruirne moschee: a Nocera de’ Pagani erge
un palazzo s’una chiesa distrutta, e dov’era l’altare vi mette la
fogna[367]: dalle sedi dell’Italia meridionale sbandisce i migliori
prelati e gli uccide, e non lascia destinarvi i successori.

Federico corteggiava sempre il Vecchio della montagna, il dey di
Tripoli, che gli pagava tributo, il sultano d’Egitto, che gli mandò
fra altri doni una magnifica tenda con un orologio, stimato ventimila
marchi d’argento, che segnava le ore e il corso degli astri; i loro
ambasciadori teneva a tavola coi vescovi, di che pensate come si
scandolezzassero i Cristiani. La sua Corte somigliava a un harem;
eunuchi negri e nostrali custodivano sua moglie; «teneva mamelucchi e
donne molte, a sfogo di lussuria ed onta della religione; menava vita
epicurea, non facendo conto che mai altra vita fosse»[368]; nè tampoco
s’asteneva dall’oltraggiare la natura. Nè solo papi e frati e guelfi,
ma l’arabo Abulfeda dice che propendeva all’islam _perchè educato in
Sicilia_; ed alcuni suoi frizzi mostrano come sentisse di scemo nella
fede. — Se Dio avesse visto la mia bella Sicilia, non avrebbe scelto
per suo regno la squallida Palestina», esclamò mentre era crociato;
e portandosi il viatico: — Quando si finiranno coteste ciurmerie?» e
trattava da pazzo chi credesse al parto della Vergine, o ad altre cose
repugnanti, secondo lui, alla ragione e alla natura[369]. Si bucinò
anche d’un libro _De tribus impostoribus_, attribuito a lui o a Pier
delle Vigne, ma nessuno lo vide; nè par credibile n’avessero taciuto
i papi ed i fautori loro, che dissotterrarono ogni minimo reato della
famiglia di Svevia: ma che Federico avesse detto, il mondo essere stato
giuntato da Mosè, Cristo e Maometto, era voce tanto diffusa, che Pier
delle Vigne credette doverla smentire in una lettera ove l’imperatore
fa professione di fede: e convenendo che tale diceria correva, ma
deboli essere gli argomenti tratti dal pubblico cicaleccio[370].

L’eresia sua capitale però consisteva nell’impugnare incessantemente
la maestà pontifizia, e svigorire le censure ecclesiastiche[371];
esclamava: — Pur beati i principi asiatici, che non hanno a temere
sollevazione di sudditi, nè opposizioni di papi!» ed avrebbe voluto
ridur Roma a sua capitale, il papa a suo cappellano. Col quale, nuovo
motivo sopravenne di disgusto.

I signori Pisani che avevano occupato la Sardegna, presero il titolo
dalle giudicature di quella, restando vassalli della patria. I papi
pretendeano la sovranità della Sardegna come di tutte le isole, e
Innocenzo III indusse i Pisani a rinunziargliela: ma Ubaldo e Lamberto
dei Visconti di Pisa fecero guerra per proprio conto ai signorotti che
tenevansi a bandiera della Chiesa; onde furono scomunicati (1237), poi
ribenedetti quando riconobbero la supremazia papale, abjurando quella
di Pisa. I Pisani se ne indignano, i conti della Gherardesca si armano,
e Conti e Visconti divengono le denominazioni de’ Ghibellini e de’
Guelfi che straziano Pisa. Federico s’industria a calmarli, e fa ad
Adelaide, vedova di Ubaldo Visconti, signora di Gallura e della Torre,
sposare Enzo suo figlio naturale (1238), conferendogli il titolo di re
di Sardegna, e pretendendo che questa fosse stata distratta dall’Impero
in tempi fortunosi, e dover egli perciò sottrarla alla supremazia
pontifizia.

Al papa che restava se non impugnare le proprie armi? e mentre
Federico in Padova festeggiava con Ezelino la depressione della parte
repubblicana, gli lanciò la grande scomunica (1239), intimazione
d’una seconda guerra fra l’Impero e la Chiesa. Federico, conoscendo
a prova qual colpo facessero tali sentenze sopra i popoli, fece da
Pier delle Vigne recitare, nella gran sala della Ragione, una lunga
discolpa: ma il popolo l’ascoltò in significante silenzio; i signori
stessi vacillavano; tanto ch’egli volle averne ostaggi, che spedì in
Puglia; mandò circolari pei regni e i popoli tutti, irose al papa
fino ad accusare di dissolutezze questo vecchio nonagenario: — Tu
vivi unicamente per mangiare; sui vasi e le coppe d’oro hai scritto
_Io bevo, tu bevi_; e così spesso ripeti il passato di questo verbo,
che, quasi rapito al terzo cielo, parli ebraico, greco, latino: piena
l’epa, ricolmo il sacco, allora ti credi seduto sull’ali dei venti,
e che l’Impero ti sia sottomesso, e che i re della terra ti portino
doni, e che ti servano tutte le genti»: aggiungeva che, per ligezza ai
collegati lombardi, connivesse ai Catari, il cui nido era Milano; egli
fariseo, assiso nella cattedra del dogma perverso; egli unto coll’olio
di malizia più di tutti i malvagi; il gran dragone che seduce, il
Balaamo, l’anticristo.

Il popolo credea meglio al papa, ai parroci, ai frati, i quali
ripetevano come Federico fosse mal cristiano; ma quel ricambio
d’improperj svergognava ambe le cause: e mentre la Chiesa e l’Impero
contrariavansi, i Mongoli, suscitati dal tremendo Gengis-kan,
devastavano non solo l’Asia, ma il settentrione dell’Europa, e
minacciavano dappresso la Germania. Il denaro raccolto nelle chiese
di tutta cristianità per respingere questi Infedeli, viene adoprato
a strazio de’ Cristiani; Gregorio IX impegna tutta Europa a sbalzar
Federico; Federico caccia e spoglia i vescovi siciliani; la parte
guelfa, che in quella scomunica vedeva un diversivo al colpo finale
minacciato alla libertà, rialza dappertutto la testa; gli Estensi
ricuperano le terre perdute, Treviso si rivolta, Padova è a pena
frenata dai torrenti di sangue che versa Ezelino. Federico, difilando
sopra Milano, devasta la pieve di Locate, assistito dai nobili e
dai Comaschi: ma i Milanesi, esortati dal legato pontifizio che fece
prendere le armi anche a preti e monaci, lo affrontano a Camporgnano,
gli voltano addosso le acque, e lo costringono a ripiegare.

Di peggiori ferite egli colpì le terre pontifizie; v’assediò Faenza, e
l’ebbe a patti; così Cesena e Benevento; e difilò sopra Roma (1240).
Chi l’avrebbe difesa da questo eroe? tanto più che vi abbondavano
i Ghibellini, e Federico teneva intelligenze coi Frangipani, che,
occupato il Coliseo, poteano dargli una fortezza nel cuore della città.
Ma frati predicano la croce, preti chiedono licenza d’armarsi, e il
papa «trasse di _Sancta Sanctorum_ del Laterano le teste de’ beati
apostoli Pietro e Paolo, e con esse in mano, coi cardinali, con tutti
i vescovi, arcivescovi e altri prelati, e con tutto il chiericato, con
solenni digiuni e orazioni andò per tutte le principali chiese di Roma;
per la quale devozione e per miracolo di detti apostoli, il popolo di
Roma fu tutto rivocato alla difesa di santa Chiesa e del papa, e quasi
tutti si crociarono contro a Federico, dando il papa indulgenza di
colpa e pena» (VILLANI).

L’imperatore, costretto a levare il campo, torna a Napoli per far
uomini e denaro, coi quali rientra in Lombardia; ma vede soccombere
coloro sui quali più s’appoggiava. Bolognesi, Lombardi, Estensi
assalsero Ferrara, difesa da Salinguerra Torelli, intrepido
ottagenario, che aveva ottocento uomini d’arme tedeschi e molti
assoldati; ma il suo luogotenente lo tradì, e il marchese, invitatolo
a un banchetto, lo fece prendere e mandare a Venezia, ove sopravisse
quattro anni in carcere.

Bisogna pur risolvere il ripigliato litigio; bisogna interrogare
la cristianità se approvi e sostenga l’operato del papa. A tal fine
Gregorio convoca un concilio generale a Roma (1241): e Federico, che
sempre aveva a questo appellato, ora non vi vede che una dimostrazione
ostile, e scrive ai principi non lascino venirvi i cardinali, e
dispone guardie, alle quali concede le spoglie de’ prelati che vogliano
andarvi. Perciò un grosso di cardinali francesi, inglesi, lombardi,
risoluti di obbedire al papa, scelgono la via di mare affidandosi ai
Genovesi, avversi a Federico dacchè egli, dopo lusingatili di ampli
privilegi in Sicilia, invece li sottopose alle comuni gravezze, e
li privò sin d’un palazzo che v’aveano avuto in dono. Federico colla
flotta pisana manda Enzo suo figliuolo, che tra il Giglio e lo scoglio
della Meloria scontrato quel convoglio (1241 — 3 maggio), parte
manda a picco, moltissimi cattura. Federico in trionfo ne informava
il re d’Inghilterra, vantando che da duemila v’affogarono, e circa
quattromila Genovesi restarono suoi prigioni: il vulgo aggiunse che
l’oro fu diviso collo stajo fra Pisani e Napoletani. I Genovesi, di
tal rotta dato ragguaglio al papa, soggiungevano: — La perdita di
nostre genti e navi non ci nuoce quanto l’ignominia di nostro signore
e il male de’ santi prelati, che in virtù d’obbedienza accorrevano al
concilio per soccorrere la santità vostra di giusti e salutari avvisi.
A vendicare sì atroce nequizia, a difendere la Chiesa di Dio col popolo
a lei devoto, deliberammo dal primo all’ultimo porre le vite e le cose
nostre, non perdonando a fatica, riposo, vigilie, finchè conculcata
non abbiamo la ribellione, e preso vendetta delle morti, ferite e
contumelie che gl’innocenti patirono ad onore e gloria del nome di
Gesù Cristo, della santissima vostra persona, de’ venerabili fratelli
vostri, della Chiesa universale, e di tutti i fedeli. Ogni Genovese,
grande o piccolo che sia, posto da banda qualunque rissa, cura e
negozio, attende assiduo, a fabbricare e munire navi e galee, affinchè
abbiamo vittoria de’ nostri nemici, e la Chiesa di Dio possa la sua
grandezza e potenza manifestare contro il figliuolo di perdizione,
scelleratissimo apostato Federico, sedicente imperatore, e i complici
suoi e fautori. Nè pare ch’egli per altro sia salito in tanta fortuna,
se non per precipitare da luogo più eminente nel baratro di estrema
vergogna. Quindi genuflessi supplichiamo alla santità vostra, pel
sangue di Cristo, le cui veci sostenete in terra, a non desistere dal
proponimento pel sofferto sinistro, anzi sorreggere la navicella di
Pietro, battuta dalle tempeste e quasi assorta, e condurla al porto di
gaudio e salute».

I prelati furono tenuti in cattura a Pisa o ne’ varj castelli del
Napoletano; e intanto Federico spediva la flotta a danno di Genova,
contro cui istigava pure i suoi alleati Pavesi, Alessandrini,
Vercellini, Tortonesi, e i marchesi di Monferrato, del Bosco,
Pelavicino; chiedeva a prestanza gli argenti delle chiese di Puglia;
occupava altre città romane fin a Tivoli e Montalbano; e nel sacro
collegio istesso trovò chi tradisse il papa, come il cardinale Giovanni
Colonna, che afforzando i castelli di Lagosta ed altri, circondava
Roma. Chiuso in questa, il papa muore: e, detto fatto, Federico
sospende le ostilità, quasi a lasciar intendere fossero dirette
personalmente contro il pontefice; ma non per questo proscioglie i
cardinali carcerati, anzi intercetta il denaro che da tutto il mondo
spedivasi a Roma, mette Saracini a devastare il patrimonio, e ai
pochissimi cardinali raccolti nel conclave, che ad arte egli traeva
in lungo, scriveva: — A voi, figliuoli di Belial; a voi, figliuoli di
Efrem; a voi, greggie di dispersione; a voi, colpevoli dello scompiglio
del mondo».

Celestino IV, dopo appena diciassette giorni di papato, morì di veleno;
e tenendo l’imperatore ancora in prigione o a confino i cardinali,
più d’un anno passò prima che si potessero unire quanti bastavano per
eleggergli un successore, che fu Sinibaldo Fieschi genovese col nome
d’Innocenzo IV (1243). Era egli di famiglia e di persona favorevole
all’imperatore, onde speravasi un componimento; ma Federico disse:
— Ho perduto un amico per acquistare un nemico». Però il vescovo
di Porto con Taddeo da Suessa e Pier delle Vigne parve riuscissero
a trar Federico a condizioni ragionevoli; e gli ambasciatori di
questo il giovedì santo del 1244 in piazza del Laterano giurarono
la pace, presenti esso papa, i cardinali, Baldovino II imperatore di
Costantinopoli, il senato, il popolo.

Già l’Italia e la Chiesa credeansi rabbonacciate, quand’ecco
frammettersi puntigli: Innocenzo pretendeva Federico cominciasse dal
rilasciar le terre e gli uomini presi; Federico voleva ch’egli prima
lo ricomunicasse, e discernesse la causa sua da quella delle città
lombarde, usurpatrici delle regalie, mentre il papa contendeva non
fossero obbligate rispondere ai tribunali dell’Impero. Federico,
palpato invano il pontefice col cercargli una nipote per isposa a
suo figlio Corrado, s’avventa da capo all’armi, e ne occupa tutte le
città; il papa, nè tampoco fidandosi (così il conosceva) di rimanere
in Roma, fugge a Genova e di là in Francia. Federico, stizzendo che
la vittima gli fosse sfuggita, scrisse, mandò, e tanto era potente
e riverito, che il papa non trovò asilo da nessuno, neppure da san
Luigi. Fortunatamente Lione era città libera, sicchè colà ricoverato,
e ricevendo grand’onoranza da gente che affluiva da tutta cristianità,
e anche dall’Italia per quanto l’imperatore vigilasse i passi, aprì il
XIV concilio generale (1245 — 25 giugno).

Cenquaranta prelati v’intervennero, e fu allora che Innocenzo ornò del
cappello rosso i cardinali, per indicarli pronti a versare il sangue
per la Chiesa, e v’aggiunse la valigia e la mazza d’argento, ornato
regio, quasi a protestare contro di Federico, il quale pretendeva
ridurli all’apostolica semplicità. Ai congregati espose le cinque
piaghe della Chiesa: lo scisma dei Greci, le eresie crescenti,
Terrasanta devastata dai Carismiti, la minaccia dei Mongoli, e le
enormità dell’imperatore, eretico, musulmano, bestemmiatore, spergiuro,
spogliator delle chiese, persecutore del clero. L’avrebbe però
ricevuto a pace, purchè rilasciasse i prigionieri, rendesse le terre
alla Chiesa, e compromettesse in lui le sue differenze coi Lombardi;
ma Federico stette al niego: finse poi voler condursi in persona al
concilio, ma vi andò solo Taddeo da Suessa.

Grand’eloquenza, gran dialettica adoprò costui per menomare le accuse
di eretico, d’epicureo, di ateo; ma indarno ripetute le proroghe
acciocchè Federico comparisse in persona, fu in contumacia proferita la
scomunica contro di esso: — Io vicario di Cristo; e quel che legherò
sulla terra fia legato in cielo. Pertanto, deliberato coi cardinali
fratelli nostri e col concilio, dichiaro Federico accusato e convinto
di sacrilegio e d’eresia, scomunicato e scaduto dall’impero; assolvo
per sempre dal giuramento quelli che gli promisero fedeltà; proibisco
obbedirgli sotto pena della scomunica _ipso facto_; comando agli
Elettori che scelgano un altro imperatore, riservando a me il disporre
del regno di Sicilia». I cardinali gettarono per terra le candele
accese, colla rituale esecrazione; Taddeo si picchiava il petto,
esclamando: — Giorno di collera, giorno di calamità, di miseria»; ed
Innocenzo intonò il _Tedeum_.

Federico trovavasi in Torino quando lo seppe; e chiesta la corona,
se la calcò in capo, dicendo come un altro ai nostri giorni: — Guaj
a chi me la tocca! guaj al pontefice che spezzò i legami che a lui
mi avvincevano, nè mi lascia più altri consigli che dello sdegno!» E
scrisse ai principi, lagnandosi d’essere stato condannato prima che
convinto, negando al papa il diritto di deporre i re[372]: — Come
mai voi soffrite d’obbedire ai figli dei vostri sudditi? Vedete come
si impinguano di limosine, e tronfj d’ambizione sperano che tutto
il Giordano coli nella loro bocca. Quanto denaro risparmiereste
sbarazzandovi da questi scribi e farisei! quando voi tendete loro
la mano, essi pigliano tutto il braccio. Presi nelle loro ragne,
somigliate all’uccello che, cercando fuggire, viepiù s’accalappia.
Nostra intenzione fu sempre di voler colla forza tornare la Chiesa alla
primitiva purità, e togliere a costoro i tesori di cui sono satolli».
Così chiarivasi eretico nella lettera stessa ove di questa imputazione
voleva scagionarsi.

Ma la voce del concilio era ascoltata e diffusa, e il papa scriveva
a’ Siciliani: — A molti fa meraviglia che voi, oppressi da vergognosa
servitù, gravati nella persona e nei beni, abbiate trascurato di
procacciarvi le dolcezze della libertà, come fecero le altre nazioni.
Il terrore che occupò il cuor vostro sotto al giogo d’un nuovo
Nerone, vi è scusa presso la santa Sede, la quale per voi sentendo
pietà e paterno affetto, pensa come alleviare le vostre sofferenze,
e fors’anche portarvi ad intera libertà. Su, spezzate le catene della
schiavitù, e prosperi nel vostro Comune la libertà e la pace. Vada voce
tra le nazioni che il vostro regno, tanto famoso per nobiltà e per
abbondanza di prodotti, ajutante la divina Provvidenza, potè a tanti
altri vantaggi unire quello d’una stabile libertà»[373].

I Siciliani porsero ascolto a questi incitamenti, e, mal per loro,
tesserono congiure contro la vita di Federico, che ne tolse ragione
di versare sangue illustre. Anche in Germania la corona fu data ad
Enrico Raspon (1246-47), landgravio di Turingia, che, favorito dalle
dissensioni, e dal denaro e dai brevi del papa, vinse il re Corrado di
Svevia: ma poi rivinto, morì di crepacuore.

Non per questo migliorò la causa di Federico, il quale troppi titoli
aveva onde bramarsi a riva. San Luigi di Francia, cui era sembrato
un eccesso il condannare inascoltato il maggiore principe della
cristianità, e che d’altra parte struggeasi di vedere i Fedeli in
pace per ripigliare la crociata, s’interpose più volte, rammentando al
pontefice la mansuetudine che conviensi al vicario di Cristo, e quante
migliaja di pellegrini in Oriente implorassero l’armonia fra’ principi
cristiani ond’essere redenti dal giogo: ma Innocenzo stava saldo,
imponeva decime al clero, estorceva denaro in ogni modo, sollecitava
i principi lontani, spediva ciascun giorno frati a predicare contro
l’imperatore. Questi erasi accorto quanta potenza avessero le riforme
portate dalla istituzione dei nuovi frati, riforme che toccarono
alle viscere della società, cui ai tiranni giova lasciar corrotte, e
perciò gli odiava. Pier delle Vigne scagliavasi contro costoro, che
«nel principio parendo calpestare la gloria del mondo, assunsero poi
il fasto che disprezzavano; non avendo nulla, possiedono tutto, e
son più ricchi dei ricchi stessi. Frati Minori e frati Predicatori
(soggiungeva) si elevarono contro di noi in ira, pubblicamente
riprovarono la vita e la conversazione nostra, spezzarono i nostri
diritti, e ci ridussero al nulla... E per affievolirci ancora più e
toglierci la devozione dei popoli, crearono due nuove fraternite, che
abbracciano gli uomini e le donne tutte; appena uno od una si trova,
che a questa o quella non sia aggregato»[374].

In fatto essi resistettero intrepidi alla tirannia di Federico, e
nell’andare a mettere pace faceano giurare obbedienza al papa. I
Pagani da Nocera irrompendo nella valle di Spoleto, giunsero un dì
fin sotto Assisi: al pericolo, le monache di San Damiano si stringono
attorno alla malata lor madre santa Chiara; ed ella si alza, prende
l’ostensorio, lo colloca sulla porta, e inginocchiata al cospetto dei
Musulmani, supplica Dio a proteggere la città: e Dio per sensibile voce
la rassicura, gl’Infedeli voltansi in fuga, e da quel punto la santa
è dipinta coll’ostensorio alla mano. Un’altra volta Vitale di Aversa,
capitano dell’imperatore, menava sue masnade contro Assisi, sperperando
i contorni: Chiara ne restò compunta, e radunate le suore, — Noi
riceviamo sostentamento quotidiano da questa città; è ben giusto che
la soccorriamo a poter nostro»; e si spargono di cenere, e supplicano,
finchè Dio le esaudisce e sbratta il paese dagli Imperiali.

Il beato Giordano, generale de’ Predicatori, andò all’imperatore,
e statogli avanti alcun tempo silenzioso, proruppe: — Sire, varie
contrade io giro, secondo è l’uffizio mio; or come non mi chiedete qual
fama corra di voi? — Io tengo gente a tutte le corti e provincie, e so
quanto accade in tutto il mondo», rispose Federico. E il frate: — Gesù
Cristo sapeva tutto, e pur domandava a’ discepoli che cosa si dicesse
di lui. Voi siete uomo, ed ignorate assai cose che vi gioverebbe
sapere. Si dice che opprimete le chiese, sprezzate le censure, date
fede agli augurj, favorite Giudei e Saracini, non onorate il papa
vicario di Gesù Cristo. Ciò è indegno di voi»[375].

Federico rispondeva colle crudeltà (1247); prese e distrusse Benevento
città papale; e facendo criminali le parole e il pensiero, infieriva
contro i sudditi; scriveva al re d’Inghilterra che i frati Minori
combattevano contro di lui a lancia e spada, e assolvevano d’ogni
peccato chi lo combattesse; accusava il papa di raccogliere i nemici
suoi e rimunerarli; a quanti frati cogliesse, faceva in capo una croce
col ferro rovente; appiccava qualunque portasse lettere d’interesse
papale; rubò e disertò il convento di Montecassino: poi a tratto
raumiliando, si faceva esaminare intorno alla fede da cinque prelati
italiani.

Nè le città lombarde ristavano: e Federico assalì di nuovo i Milanesi,
sempre fidi al papa, e distrutto il monastero di Morimondo, accampò
presso Abbiategrasso; ma l’esercito milanese stettegli a fronte sulla
sinistra riva del Ticino, impedendogli di varcarlo. Bensì suo figlio
Enzo, che coi Cremonesi e con altri Ghibellini assediava i castelli
bresciani, tragittò l’Adda a Cassano: ma a Gorgonzola fu sconfitto e
preso dal prode Simon da Locarno, il quale lo rese in libertà purchè
giurasse non entrare più sul territorio lombardo.

La perseveranza di una città lombarda diede il tracollo a Federico. I
Guelfi, capitanati dai Rossi e dai Correggio, sinistrarono in Parma e
ne furono espulsi dai Ghibellini, talchè l’imperatore come in città
propria vi destinò podestà Arrigo Testa di Arezzo. Ma i fuorusciti
pervennero a recuperarla, uccidendo in battaglia quel podestà, e
scacciando il presidio imperiale. Questa rivolta noceva grandemente
a Federico, perchè Parma serviva d’anello fra le città ghibelline
ch’erano schierate dall’Alpi alla Puglia, cioè Torino, Alessandria,
Pavia, Cremona, Reggio, Modena, la Toscana; e ciò che più rileva, con
Verona e coi dominj di Ezelino e la Germania. Pertanto egli si propose
di recuperarla ad ogni costo: Enzo si postò sul Taro per impedire i
soccorsi de’ Lombardi: l’imperatore da Torino vi accorse con diecimila
cavalli e molti balestrieri saracini e colle truppe d’Ezelino e degli
altri Ghibellini; sostenne quanti studenti o soldati o gentiluomini
parmigiani trovò, facendone morire quattro il giorno al cospetto
della patria, finchè i Pavesi gli dichiararono: — Noi siamo venuti
a combattere i Parmigiani, non a farne il boja». Incontro a Parma
alzò egli una gran bastita a guisa di città, col nome di Vittoria: ma
mentre egli baloccavasi alla caccia, i Parmigiani che erano soccorsi
dai Lombardi, sortiti distrussero le mura e il campo, fecero macello
de’ Saracini e de’ Pugliesi (1248), fra i morti lasciando il marchese
Lancia e il famoso Taddeo da Suessa, e tolsero a Federico il tesoro,
le gioje della corona e la speranza del vincere. La città di Vittoria
andò in fiamme, il carroccio de’ Cremonesi ornò il trionfo dei
Parmigiani[376].

L’imperatore pensò rivalersi sulla Lega Toscana dei mali fattigli dalla
Lombarda, e mandò suo figlio Federico re d’Antiochia con milleseicento
cavalli tedeschi a Firenze, che eccitò la consorteria degli Uberti
a prender l’armi; e cavalcata la città, e prese una dopo l’altra le
barricate de’ Guelfi, la ridussero a segno ghibellino; abbatterono
trentasei palazzi colle torri, fra cui alcune ornate artisticamente,
come quella de’ Tosinghi in Mercato vecchio, alta quarantacinque
metri; rincacciarono poi i Guelfi ne’ loro castelli forensi; a Capraja
l’imperatore stesso venne a porre l’assedio, e presala, molti uccise,
molti accecò, gli altri sepellì nelle prigioni di Puglia.

Ma intanto Corrado suo figlio restava superato da Guglielmo d’Olanda,
nuovo anticesare in Germania. Più al vivo l’avea tocco la sventura
dell’altro figlio Enzo, bello e colto giovane di venticinque anni
e già d’onorato nome in cose di guerra, che essendo venuto contro
i Bolognesi, a Fossalto cadde in costoro mano. Essi lo tennero in
cortese prigionia, ma per qualunque dire o fare più nol rilasciarono
quanto visse. Raccontasi fosse fabbricato per lui il palazzo rimpetto
al duomo, e che da Lucia Vendagoli avesse un figliuolo ch’e’ nominò
Bentivoglio (1269), donde derivò la famiglia di questo nome[377].

Al dispetto della superbia ammaccata s’aggiunse in Federico il più
crudele e consueto flagello che Dio scagli sui tiranni, il sospetto. Le
volte del palazzo di Palermo echeggiarono ai gemiti de’ baroni ch’egli
vi chiudeva a morire, mentre le donne loro consumavansi di doglia.
Che più? Pier delle Vigne, l’uomo cui avea fidate le _chiavi del suo
cuore_, l’uomo che per anni ed anni avea scritto le lettere di lui,
senza farsi scrupolo di urtare le idee allora più sacre, e di meritar
taccia di servile presso la posterità, anch’esso gli cadde in sospetto.
Privato degli occhi, Pietro non seppe tollerare di vedersi calpesto da
quello ch’egli aveva tanto esaltato, onde si diede morte da se stesso;
e dalle incolpazioni lo assolse il giudizio dei contemporanei espresso
da Dante[378].

La parte ghibellina, sostenuta da Pisa e Siena, prevaleva in Toscana;
in Lombardia tenevasi in bílico coll’avversa, mercè la fierezza
d’Ezelino; trionfi della forza: i Romani stessi minacciavano insorgere
se il papa non tornasse. Potea dunque Federico lusingarsi d’un buon
accordo, quando morì di sessantasei anni (1250 — 15 xbre). Rosa da
Viterbo avea preveduta in visione la morte di lui, e intimatogli
tornasse al cuore. Gli astrologi aveangli preveduta fatale una terra
che traeva nome dal fiore; lo perchè non era mai voluto entrare in
Firenze: ma l’ultima malattia lo colse a Fiorentino, villa della
Capitanata. Prima di spirare fu ricomunicato: ma la fama divulgò che
suo figlio Manfredi lo soffocasse: uno de’ molti misfatti, di cui
quella famiglia fu aggravata dall’odio dei popoli e dei sacerdoti.

Tanto eroe ch’egli era, in cinquantatre anni che stette re di Sicilia,
e trentadue che imperò, Federico nulla compì di grande, perchè,
com’ebbe a dire san Luigi, fe guerra a Dio coi doni di Dio. Qual
divario in fatti dal limitare della sua vita, quand’era non solo
amico, ma in tutela della Chiesa, e gli ultimi vent’anni in cui durò
ritroso e contumace all’autorità spirituale! Acuto a scorgere i difetti
e pregiudizj, stizzoso per beffarli, non amorevole per compatirli e
correggerli, in un mondo che ancora operava per fede, volle trapiantare
la politica materiale, facendo dichiarare da Pier delle Vigne che
l’Impero è arbitro delle cose umane e divine; visitò il sepolcro di
Cristo come alleato de’ Musulmani; si circondò di zanzeri, di odalische
e di Saracini, a lor modo costumando la vita, e parve vagheggiare la
coltura orientale a preferenza della cristiana.

Questa rivolta contro la forza vitale del cristianesimo poteva essa
tollerarsi da un secolo credente? Con volontà baldanzosa cozzando
contro l’opinione, Federico non potette appoggiarsi che sui peggiori
uomini che producesse l’Italia, e ricorrere ai mezzi repugnanti
alla sua natura; incrudelire contro il proprio figliuolo, tenendolo
a vita prigione; trovare o sospettar ribelli i suoi più intimi,
vendicarsi ogni giorno con mannaje e capestri, distruggere città,
crocifigger preti e frati. Nell’alta Italia non riusci a comprimere
nè le città nè i baroni, anzi li fe chiari di quel che loro mancava
per sostenersi. Divorò colla speranza il patrimonio di san Pietro, e i
papi sopravissero a spargere d’acquasanta la fossa dell’ultimo rampollo
di sua prosapia. Nel suo regno di Sicilia attentò le franchigie,
quantunque il facesse colla solita canzone de’ tiranni, «Lasciate ogni
potere a noi, e noi vi faremo felici»; e così cumulò tesori di memori
ire. A maggior diritto lo tacciano i Tedeschi d’avere, per soggiogar
l’Italia, trascurato il loro paese quasi una provincia; e mentre
avrebbe potuto unire all’Impero tutto il settentrione e l’oriente
dell’Europa, diffondendo la civiltà fra la razza slava, cui dappertutto
preponderava allora la germanica, per capriccio di soperchiare i papi
e per costituire un regno alla propria famiglia permise si eclissasse
l’Impero, che più mai non ricuperò il suo splendore.

Testando lasciava il regno a suo figlio Corrado; mancando questo senza
prole, gli surrogava il suo figlio naturale Manfredi, che intanto
destinava balio in Italia: si rendano in libertà tutti i prigioni,
eccetto quelli presi per la congiura contro di lui; anzi a nessuno
dei felloni del regno sia permesso tornarvi, e gli eredi suoi siano
obbligati a trarne vendetta: alla Chiesa si restituiscano i diritti, se
essa restituisca quelli dell’Impero: ai baroni o feudatarj ripristinava
i privilegi e le franchigie che godeano al tempo di Guglielmo II, col
che annichilava la fatica di tutto il suo regno, cioè il restringimento
delle giurisdizioni feudali, quasi credesse che tutta la riazione fosse
venuta da loro, e volesse evitarla a’ suoi figliuoli. La storia non
dovrebbe ammirare che la grandezza morale; e Federico nulla fondò;
operava per passioni personali e intenti domestici, e nè tampoco la
propria famiglia potè assodare. Il popolo, guardando tra meraviglia e
compassione il suo sepolcro, conchiudeva come il cronista Salimbeni,
che sarebbe stato senza pari sulla terra _se avesse amato l’anima sua_.

Dopo sei secoli di progresso un altro imperatore doveva elevarsi colla
medesima assolutezza, la medesima nimicizia alla libertà, il medesimo
conto della religione come stromento di politica e ordigno di Stato, la
medesima ostilità ai papi; e come lui trionfare colla violenza, e come
lui soccombere alla voce di Dio e del popolo.




CAPITOLO XCII.

Fine degli Svevi e della seconda guerra delle Investiture.


«Esultino i cieli, giubili la terra, poichè in freschi zefiri e in
fecondatrici rugiade si risolsero il fulmine e la burrasca, da Dio
sospesi sul vostro capo»[379], esclamava Innocenzo IV all’udire la
morte di Federico II; ma non parevagli perfetta l’impresa finchè
restasse razza o seme degli Hohenstaufen. Scrisse ai baroni delle Due
Sicilie, non riconoscessero altro re dal papa in fuori; e alle città
e ai principi di Germania cessassero ogni devozione verso Corrado IV,
scaduto, non che dal trono, fin dal ducato di Svevia; e favorissero
invece Guglielmo d’Olanda, eletto imperatore; non fosse accettato
alla comunione o a dar testimonianza se non chi si segregasse dagli
Hohenstaufen. Poi, ad invito de’ Guelfi, da Lione suo ricovero venne
alla patria Genova, traversò la Lombardia benedicendo e scomunicando,
spegnendo e attizzando guerre. Le città, che la benedizione sua avea
tanto francheggiate nel tener testa al Tedesco, tripudiavano ora nel
nome di lui: tutti i Milanesi gli uscirono incontro, formandogli doppia
siepe per dieci miglia di strada, e inventarono un cielone di seta
portato da cittadini di rispetto, il quale poi fu detto baldacchino;
e per due mesi che vi dimorò, gli accumularono dimostrazioni e
n’ottennero grazie spirituali. Essi Milanesi sconfiggevano i Lodigiani,
vi collocavano un podestà di loro scelta, e vinceano i Tortonesi in
modo da farli quasi tutti prigionieri: Firenze rimetteva in città i
Guelfi, i quali ben tosto furono in grado di cacciarne i Ghibellini:
molte città del Regno insorsero, e fin Capua, Napoli, Messina, e i
conti d’Acerra, d’Aquino, di Caserta.

Solo in Roma prevalevano i Ghibellini; e non che accogliere il papa
con feste o calma, si volle scegliere un senatore non più paesano,
ma forestiero come soleansi i podestà. E fu Brancaleone d’Andalo
bolognese, conte di Casalecchia (1253), legato con Ezelino, col
Pelavicino e cogli altri di quella risma; il quale accettò solo a
patto di durare tre anni, e di mandare nella sua patria come ostaggi
trenta giovani di famiglie primarie; con giustizia inflessibile e
governo di sangue tenne tranquilla la città, distrusse cenquaranta
torri de’ nobili, molti ne mandò al supplizio o in esiglio; ad
Innocenzo, ch’erasi collocato in Assisi, intimò di restituirsi alla
sua sede se voleva essere riconosciuto, minacciando diroccare la città
che il ricoverava, come già avea fatto colle riottose Ostia, Porto,
Alba, Tivoli, Sabina, Tusculano. Tanta severità irritò il popolo, che
cacciollo; ma presto lo rivolle, e quando morì ne collocò la testa in
un vaso d’alabastro sopra una colonna.

Ai Ghibellini s’appoggiò pure Corrado quando con iscarsissimi
mezzi venne in Italia (1251), e a Goito sul Mantovano convocò i
Cremonesi, Pavesi, Piacentini, Padovani, e il caporione della parte
imperiale, Ezelino, il quale era a un punto di costituire una potenza
indipendente, se troppo lubrico fondamento non fosse il sangue.
Invano dal papa tentato con promesse e minaccie, costui seguitò la
strada della violenza, e con questa sostenea l’imperatore: sicchè le
città guelfe rinnovavano la lega, che aveano imparato esser modo di
salvamento; e il papa vi promise trecento lancie mantenute.

Corrado si tragittò per mare nel Regno, ove tutto andava a subuglio,
perchè pretendeano governarlo gli uni a nome del pontefice, gli
altri de’ figli di Federico. Uno n’avea questi lasciato d’Isabella
d’Inghilterra, per nome Enrico; ma finendo solo i tredici anni,
non bastava a tali procelle: dell’altro Enrico, che era stato re,
avanzavano due bambini. Ma la figlia di Bonifazio Guttuario signore
d’Anglano presso Asti e d’una Napoletana di casa Maletta, vedova del
marchese Lancia, a Federico avea generato Manfredi, che fu intitolato
principe di Taranto. Nel vigore dei diciott’anni, tutto spiriti
cavallereschi ed ambizione, alla morte del padre naturale egli si
recò in mano le cose, e sanguinosamente reprimeva la Sicilia e le
città che, confortate anche dal papa a quella libertà _che godeano
quelli direttamente soggetti alla Chiesa_[380], aspiravano a saldare
il governo municipale, forse non mai perito colà, ed eleggevano un
consiglio invece de’ bajuli regj. Manfredi coi Saracini di Nocera
e di Sicilia ajutò Corrado a sottometterle; il quale, avuta Napoli
stessa dopo lunga resistenza, la mandò a sacco, costrinse i cittadini
a smantellarla, e fece _gran giustizia_, cioè esterminio de’ capi
ribelli. Queste ed altre severità e le rincarite imposizioni faceano
che i popoli dicessero di lui «Gli è un tedesco», mentre di Manfredi
ripeteano «È un italiano».

Per quanto Manfredi si fosse buon’ora addestrato nell’arte di fingere
e inchinarsi, l’attività e la benevolenza il posero in sospetto a
Corrado, il quale, dopo che gli nacque un figlio nominato Corradino
(1252), cessò d’avergli riguardi; per fargli smacco abolì le donazioni
fatte dopo morto Federico, depose il gran giustiziere di Taranto
ed altre creature di esso, ne cacciò i parenti materni, lui stesso
privò del ricco appanaggio di cui l’avea provveduto. Al tempo di
loro amicizia aveali la pubblica voce accusati d’avere avvelenato il
giovane lor fratello Enrico e il nipote Federico: dopo la loro scissura
si imputò a Manfredi il morire di Corrado (1254). Costui, finendo
sul fiore de’ ventisei anni, temea il veleno in ogni posizione, e
rimordeasi d’aver disgustato la Chiesa, prevedendo ch’essa trionferebbe
d’una Casa ridotta a una cuna. Allora Guglielmo d’Olanda non ebbe più
emuli nel regno di Germania: ma, benchè giovane ardimentoso, non potè
mai ispirare nè amore nè rispetto; e prima di cingersi la corona in
Italia, morì osteggiando i Frisoni.

Sì abjette erano le condizioni dell’Impero (1256), che nessun
principe nazionale vi aspirò, ma gli uni facevano guerra agli altri
in universale anarchia. Alfonso X re di Castiglia comprò con grosse
somme (1257) il voto d’alcuni elettori; d’altri con somme maggiori
Ricardo di Cornovaglia, non conosciuto per altro merito che per
isfondolate ricchezze: sicchè l’impero di Carlo Magno tornava, come
ai tempi di Didio Giuliano, a vendersi al migliore offerente. Ricardo,
appena coronato, dovette tornare in Inghilterra, ove morì; Alfonso dai
domestici affari e dagli studj astronomici fu trattenuto in Ispagna,
nè cinse mai la corona di re de’ Romani: sicchè quel tempo chiamossi
_il grande interregno_, non perchè mancassero imperatori, ma perchè di
nessuno fu riconosciuta ed efficace l’autorità. Tempo deplorabile per
la Germania, dove rivisse peggio che mai il diritto del pugno, cioè
delle guerre private; e dove alle antiche, nuove occasioni di battaglia
aggiungevano le investiture date dagli emuli imperatori; nè ai popoli
restava cui ricorrere contro le angherie dei signori, i quali faceansi
unica legge il proprio talento.

Pensate se ai Tedeschi rimaneva agio di badare all’Italia, dove la
lite fra l’Impero e il Sacerdozio invelenivasi per nazionali rancori.
Cotesta razza sveva innestata sul tronco normanno, che appoggiavasi
unicamente sopra guerrieri saracini o tedeschi, che fra gli Arabi
avea scelto quasi tutti i giustizieri del Regno e i principali
provvisionati, spiaceva agli Italiani, gelosi dell’indipendenza
patria; spiaceva alle Repubbliche, come ereditaria nemica delle loro
franchigie; spiaceva ai papi, che l’aveano perpetua contradditrice.
Corrado lasciò, unico fiato di quella stirpe, un bambolo di tre
anni, Corradino, partoritogli da Isabella di Baviera; e diffidando
di Manfredi, gli avea destinato tutore Bertoldo di Hohenburg,
signore bavarese di molta ambizione e scarsa capacità. Conformandosi
all’intenzione del defunto, questo lo raccomandò al papa, il quale
rispose gli lascerebbe il ducato di Svevia e il titolo di re di
Gerusalemme; quando fosse cresciuto, farebbe esaminare i diritti
di esso sulla Sicilia, che era ricaduta alla Chiesa. E la esibì al
suddetto Ricardo di Cornovaglia, che ricusò, paragonandolo a chi gli
esibisse la luna: Enrico III d’Inghilterra l’accettò per suo figlio
Edmondo, tanto perchè anche questo gobbo avesse un appanaggio, e spedì
qualche denaro per alimentare la guerra, ma null’altro ne fece.

In tali incertezze ognuno ghermiva qualche brano di potere, chi a nome
del papa, chi del re, chi del Comune, chi di nessuno; gli ordinamenti
municipali allargavansi in repubblica; e Bertoldo, vedendo gl’italiani
mal intalentati verso lui straniero, rimise la reggenza in man di
Manfredi.

Federico lo aveva in testamento sostituito a succedergli, caso che
Corrado morisse senza prole; e chi conosce le ambizioni umane, non si
recherà difficile a credere ch’egli aspirasse ad acquistare quel regno
come suo, pur mostrando faticare pel nipote. Di forme ben assortite,
nobile portamento, discreto trattare, si era coltivato colle lettere;
e robustezza, valore, grazia attrattiva, senno, scaltrimenti avea
quanto bisognava al riuscire. Sulle prime, quando mancava di denaro,
e i baroni vedeva nojati della dominazione tedesca, s’umiliò al papa,
gli consegnò le rôcche, e lo riconobbe non solo come caposignore, ma
come vero sovrano del Regno: al qual patto Innocenzo gli consentì il
principato di Taranto e l’altre terre qual feudo della Chiesa, col peso
di dare ad ogni richiesta cinquanta cavalieri per quaranta giorni; e
il deputò suo vicario di qua dal Faro, coll’assegno d’ottomila once
d’oro, mentre la Sicilia restava a governo di Pietro Rufo, speditovi
da Corrado IV. Innocenzo entrò nel Regno, accompagnato dagli esuli cui
restituiva la patria, e accolto ad onoranza dal popolo e dai signori.

Conciliazione apparente, ove gareggiavano qual dei due meglio
simulasse. Manfredi secondava or le pretensioni del pontefice, or le
esigenze de’ Tedeschi e de’ Saracini che si vedevano sbancati per la
dominazione papale[381]; tradimenti e battaglie aperte ricorrevano
fra le due fazioni. In una di queste perì Borello d’Anglone, creatura
pontifizia; e Manfredi, citato a scagionarsi della costui morte,
invece pensò resistere, e adottò la politica paterna di confidare
sulla forza e sui mercenarj forestieri. Attraversando dunque il paese,
tutto malvolto a lui scomunicato (1254 — 9bre), giunse nella Capitanata
fra gravi pericoli. Giovanni il Moro, nato da una schiava nel palazzo
reale, brutto, sconcio, ma astutissimo, era stato allevato con gran
finezza per cura di Federico, che lo pose fra’ suoi secretarj, il fece
persino gran cameriere del regno, e insieme capitano de’ Saracini di
Lucera. Manfredi gli lasciò le dignità; eppure colui patteggiò col
pontefice, che lo ricevette come feudatario e sotto la protezione
speciale della chiesa di San Pietro[382]. Fortunatamente egli era
andato a ricevere l’investitura quando Manfredi arrivò a Lucera, dove
i Saracini lo accolsero festosi, e posero a discrezione di lui i tesori
depostivi da suo padre e da Corrado, coi quali soldò mercenarj di qual
fossero nazione o colore; e avendo i baroni protestato di non tenersi
obbligati a militare fuori del Regno, Manfredi ne li dispensò, e in
quella vece condusse duemila Tedeschi per sei mesi a paga doppia: e
ai capitani di cotesti forestieri, o ai conti rurali, gente anch’essa
forestiera, e agli Arabi affidava la guardia e il governo delle città
guelfe che sottomettesse, o delle ghibelline che gli si unissero.

Innocenzo IV, inesorabile alla casa sveva, era morto (7 xbre) a Napoli,
e fra l’agonia udendo i parenti suoi piangere e singhiozzare, esclamò:
— Miserabili! non v’ho io abbastanza arricchiti?»[383]. Gli succedette
Alessandro IV, dei Conti di Segni, donde in sessant’anni erano venuti
alla tiara Innocenzo III e Gregorio IX; tutto pietà, ma raggirato dai
cortigiani. Manfredi, inebbriato sul prosperare delle sue armi, gli
ricusò omaggio, sicchè la guerra divampò, e il legato Ottaviano degli
Ubaldini raccolse quanti erano avversarj a Manfredi, e nominatamente
il marchese Bertoldo, disgustato dal vedere che costui operava per
sè, non più per Corradino, il quale anche con diploma reale avealo
nominato reggente «come quello che per prudenza, fedeltà, alto senno
ben meritava la sua confidenza, oltre che aveva diritto»[384]: ma
poi Manfredi trionfava in ogni parte, coll’operosità mostravasi degno
di regnare; adunato il parlamento, distribuì i feudi a’ suoi fidati,
spogliò gli avversi, e avuto in mano Bertoldo e i fratelli suoi, li
mandò a morire in prigione. Divulgò o lasciò divulgare che Corradino
fosse morto; in conseguenza si fece coronare a Palermo. Il papa lo
scomunica co’ suoi aderenti (1258 — 11 agosto); ed egli si costituisce
centro de’ Ghibellini di tutta Italia; occupa Napoli, e se la concilia
col perdono e l’oblio; trovandosi come padrone nelle marche d’Ancona e
di Spoleto, piglia in mezzo gli Stati papali; essendogli morta Beatrice
di Savoja, sposa Elena Comneno figlia del despoto dell’Epiro, e la
festeggia con magnificenza; ama le caccie, ama le canzoni di poeti
tedeschi, i serventesi di provenzali, gli strambotti d’italiani[385];
circondasi di dotti, giocolieri, concubine, e corte all’orientale;
intanto spedisce truppe sia in Grecia a sostenere lo suocero, sia nella
Marca e in Toscana a fiancheggiare i Ghibellini, i quali lo favorivano
perchè non tanto forte da metterli al freno, e perchè altro Tedesco non
venisse in Italia[386]. In quattro anni era egli riuscito a ritogliere
dalla mano dei papi quello scettro che suo padre avea con tanto vigore
impugnato; carezzava baroni, prometteva rintegrare le franchigie
municipali, distribuiva onori e contee, dava risalto al valor suo
personale a fronte delle codarde fughe dei preti, e non mancava di
punire atrocemente le città contumaci.

Il nuovo papa Urbano IV (1261), uom di robusto petto[387], sulle
vetriate di Troyes sua patria fe ritrarre suo padre intento allo spago
di ciabattino; si cinse di buoni cardinali; e degl’interdetti allora
prodigati mitigò il rigore, permettendo la messa e i sacramenti purchè
a porte chiuse. Ordinò che il corpo di Saracini stanziatosi sugli
Stati papali sgombrasse, o bandirebbe la crociata; e fu obbedito da
Manfredi, fors’anche per paura d’un nuovo entusiasmo che erasi diffuso.
Una dirotta di battuti, uomini, donne, fanciulli, a lunghe file in
disordine seguendo un crocifisso, flagellandosi a sangue, e cantando
lo _Stabat Mater_, tragittavansi di città a città, intimando penitenza
e concordando paci. Allorchè si accostavano ad una, podestà e clero
uscivano ad incontrarli colle croci e il gonfalone, i campagnuoli
interrompevano i lavori, ognuno voleva sorpassare i precedenti
in austerità di penitenze e asprezza di flagellazione, e le donne
si radunavano la notte per applicarsi la disciplina, e tutti gli
abitanti si metteano dietro alle croci. A questa clamorosa devozione,
non promulgata da predicatori, non istituita dal pontefice, diffusa
rapidamente da un capo all’altro d’Europa senza che si sapesse da chi e
perchè, entrava negli animi la persuasione d’alcuna grave sventura, con
cui Dio fosse per risciacquare la terra peccatrice; tacquero le danze e
le canzoni d’amore, per far luogo a pellegrinaggi e a devote cantilene;
usurieri e ladri restituivano il mal tolto, peccatori inveterati
si confessavano e ravvedevano, le violente ire ammorzavansi come un
incendio sotto un mucchio di terra.

Il marchese Oberto Pelavicino piantò delle forche al confine del
suo Stato, minacciando appendervi quanti Flagellanti lo passassero.
Manfredi egualmente gli escluse dal Regno; ma comprese che guaj a
lui se il papa avesse cavato pro da quell’entusiasmo per dirigerlo
contr’esso.

Anche in Sicilia un paltoniero finse d’essere Federico, che per
espiazione fosse rimasto dieci anni in miseria; e trovò seguaci e
denari, e fu forza mandar l’esercito per dissiparli e appiccare i capi.
Manfredi, ito in persona a chetar l’isola, raccolse il parlamento
generale a Palermo, dove i nobili vennero offrendo doni, fra cui
un cavaliere di val di Mazzara cento muli condotti da altrettanti
schiavi negri[388]. Gratificarsi il popolo con largheggiare libertà e
istituir Comuni non osava, egli erede de’ rancori degli Svevi; anzi era
costretto gravare sempre peggio le imposte, oltre esigere trentamila
once d’oro pel matrimonio di sua figlia Costanza con Pietro infante
d’Aragona, sul che dicevasi profittasse per la propria borsa[389].
Altre spese cagionavano le feste, a cui tanto si piaceva Manfredi: e di
segnalate ne diede in occasione che sbarcò a Bari Baldovino spossessato
imperatore di Costantinopoli, quando tra banchetti e balli v’ebbe un
torneo ove ruppero le lancie venti cavalieri cristiani e due musulmani
di Lucera, e premio era una collana d’oro coll’effigie di Manfredi.
«Ogni jorno se fecero balli, dove erano donne bellissime, d’onne
sorte; e lo re presentava egualmente a tutte, e non sapea qual chiù li
piaceva» (SPINELLI).

Questi cercò anche d’accordarsi col papa, fin mettendo di mezzo il
famoso giurista Raimondo di Pegnafort, ma senza niun degno pro; anzi
Manfredi ricusò rilasciare il vescovo di Verona, che diceva arrestato a
capo d’insorgenti; e inveendo contro il pontefice, — Cessi (esclamava)
una volta di metter la falce nella messe altrui; obbedisca al divino
precetto di rendere a Cesare quel ch’è di Cesare, a Dio quel che di
Dio»; e scrisse ai Romani che non al papa ma al senato e alla città
loro spettava il diritto di dare e togliere la corona imperiale, e
mandò mercenarj tedeschi a ripigliare le ostilità[390].

Di questa lotta erano stanchi i principi d’Europa, giacchè per
sostenerla i pontefici imponevano continue decime e annate sui beni
ecclesiastici; e vedendo che quelli ostinavansi a volere sbalzata la
casa Sveva, s’acconciarono essi pure a questo partito, e si diede nerbo
alla guerra coll’opporre a Manfredi un altro campione.

Raimondo Berengario, conte della Provenza che molta parte avea avuto
nelle vicende di Nizza, di Genova e delle alpi Marittime, sposò
Beatrice figlia di Tommaso conte di Savoja, bellissima, letterata, e
protettrice del sapere, che tenea spesso corti bandite e corti d’amore,
favoriva trovadori, circondavasi di donne nominate fra le poetesse,
quali Beatrice sua cugina, Agnesina di Saluzzo, Massa dei Malaspina,
la contessa Del Carretto, la principessa Barbossa. Di lei Raimondo
generò quattro figliuole, di cui maritò una al re di Francia, una a
quel d’Inghilterra, una al duca di Cornovaglia eletto re de’ Romani,
e morendo lasciava nubile Beatrice in tutela della madre. La quale,
per sottrarla agli Aragonesi che aspiravano a quel dominio, la menò
alla corte di Luigi IX di Francia suo genero, e quivi la fidanzò
a Carlo d’Angiò, il minore fratello di lui. Voleva poi continuare
in uffizio di contessa della Provenza, ma Carlo tergiversolla; del
che abbiamo una lettera consolatoria che le scriveva l’altro genero
Enrico d’Inghilterra[391]: e infine essa dovette abbandonare il paese
e restituirsi in Savoja, dove fondò alle Scale uno spedale, e vi fu
sepolta in un mausoleo di ventidue statue, distrutto poi nelle guerre
del Seicento.

Dispiacere e sgomento risentì la Provenza, che subito si vide
allagata d’uffiziali francesi; e mozze le libertà di quel gran Comune,
ordinato alla foggia dei nostri, si moltiplicarono imposte, confische,
prigionie, supplizj arbitrarj. Carlo, allora sui quarantasei anni,
oltre questo possesso della moglie, teneva, come figlio di Francia,
la contea d’Angiò; sicchè era il più ricco e potente de’ principi
non coronati; educato austeramente dalla regina Bianca, di valore
avea fatto splendide prove alla crociata e ne’ tornei, de’ quali
vivamente si piaceva; credea perduto il tempo dato al dormire, amava
le suntuosità e le cortesie non meno che le avventure e le prodezze,
cupo di naturale, non scrupoloso sui mezzi, implacabile coi nemici,
pertinace nelle risoluzioni e paziente ad aspettarne la riuscita,
fedifrago quando occorresse. Colla spada assodò e ingrandì il dominio,
sottomettendo, fra altre, le importanti città di Arles e Marsiglia,
strettamente collegate per commercio con Pisa e Genova; e allungandosi
verso l’Italia, ebbe Ventimiglia e Nizza.

Qual meraviglia ch’egli ambisse di non essere da meno del regio
fratello? Sua moglie poi struggevasi di portare onore di corona e di
reame come le tre sorelle, colle quali trovatasi ad una corte bandita,
fu obbligata prendere un posto inferiore. Quando dunque il papa gli
offrì il regno delle Sicilie, volontieri l’accettò Carlo; ma Bianca,
allora reggente di Francia, non gli consentì l’impresa. Egli però
non distaccava gli occhi dall’Italia, e di qua dai monti acquistò
Alba, Cuneo, Mondovì Piano, Cherasco; poi venuto alla tiara Urbano
IV, rinnovò la pratica, e tolti gli scrupoli che nasceano a san Luigi
sopra i diritti di Corradino, s’accinse ad acquistare il Reame. Prima
di moversi acconciò i suoi affari in Provenza, compromise le discordie
che avea con Tommaso marchese di Saluzzo pel possesso di Busca e della
val di Stura, e fece costruir navi nell’arsenale di Nizza, traendovi
legname dai monti vicini per opera degli uomini di Peglia[392].

Ma la Provenza non dava guerrieri che per quaranta giorni e per brevi
distanze; sicchè fu forza ricorrere a venturieri, stipendiandoli in
parte colle decime imposte alle chiese di Francia, in parte colle gioje
della contessa poste in pegno: vi si unirono i migliori campioni di
Francia e di Provenza, volendo, per amore cavalleresco verso Beatrice,
_farla reina_; altri per ingordigia di bottino; altri per acquistare
le indulgenze che il papa prometteva, quasi fosse una crociata per
chiudere il varco che agli Arabi aveano riaperto gli Svevi annidandoli
in Italia. Così furono messi in acconcio quindicimila fanti, cinquemila
lancie, diecimila balestrieri; sostenuto dai quali e dagli indulti,
Carlo s’avviò all’Italia.

Ad altri forti erano ricorsi i pontefici fin dal tempo de’ Pepini;
vi ricorsero dappoi fino a’ dì nostri, per sostenere buone cause e
sciagurate: e i frutti furono sì differenti, che non si osa misurar
la lode o il biasimo sopra gli effetti. Solo possiam francamente
desiderare che la podestà sovreminente si trovi costretta il men
possibile a implicarsi in interessi mondani, dai quali trasse sovente
contaminazione, sempre il disgusto di qualche parte di coloro che tutti
le sono figli in Cristo.

Urbano, incalzato più sempre dai Ghibellini e da Manfredi fin nella
sua Roma, morì (1263); e Clemente IV suo successore si professò
avverso al nepotismo, e ad un suo nipote scrisse: — Non t’inorgogliare
d’un’elevazione che noi umilia a’ nostri occhi, e che svanirà come la
rugiada del mattino. Non uscire dal tuo stato; nè tu o tuo fratello
e altri nostri parenti vengano alla corte senz’esservi chiamati,
se non vogliano partirne colmi di confusione. Non cercare alle tue
sorelle mariti di condizione superiore, chè ci troveresti repugnanti:
ma se si mariteranno a semplici cavalieri, daremo loro trecento lire
tornesi, purchè ciò sia noto solo a te e tua madre. Le figlie nostre
(egli era stato ammogliato) non prendano altri mariti che se noi
fossimo rimasti semplici preti. Niuno ardisca venirci a sollecitare,
nè accettar regali; le vostre istanze sarebbero anzi nocevoli che
vantaggiose»[393].

Come provenzale egli pendea verso Carlo, e più quando, nella guerra
politica e insieme religiosa di tutta Italia, vide Manfredi assicurare
prevalenza agli avversarj de’ papi. Carlo, a malgrado delle flotte
combinate di Sicilia e di Pisa, con mille cavalieri scelti sbarcò
a Roma, i cui cittadini lo chiesero senatore, e lo ricevettero con
feste quali a nessun principe mai. Egli pattuì col pontefice sotto
fede giurata di conseguire le Due Sicilie per sè e pe’ maschi suoi
discendenti, o nati da figlie secondo l’ordine delle geniture; non
dividerebbe o estenderebbe que’ dominj, nè s’intrometterebbe agli
affari di Lombardia e Toscana; pagherebbe una somma allor allora, poi
ottomila once d’oro l’anno, sotto pena di decadenza; darebbe al papa
ad ogni richiesta trecento lancie da almeno tre cavalli ciascuna per
tre mesi; ogn’anno gli presenterebbe un palafreno bianco, bello e di
buona razza, in segno di omaggio[394]; non accetterebbe mai la dignità
imperiale; quella di senatore di Roma deporrebbe appena stabilito
in trono; del resto rispetterebbe la costituzione che il papa fosse
per dare alla Sicilia, restituirebbe alla Chiesa ogni bene o titolo
usurpatole, e lascerebbe la piena libertà delle elezioni e provvisioni
prelatizie, sicchè nè prima nè dopo fosse necessario il regio assenso;
i chierici e le cause ecclesiastiche si tratterebbero al tribunale de’
vescovi.

Fra ciò, pei colli dell’Argentiera e di Tenda veniva di Francia
l’esercito di Carlo. Pietro conte di Savoja e Guglielmo marchese
di Monferrato, disertati dalla parte ghibellina, favorivano i nuovi
vincitori; Acqui e Novi ne provarono le vendette; Torino, Vercelli,
Novara gli accolsero lietamente; donde voltarono al Milanese, ai
Guelfi dando il sopravvento, e cacciando i Ghibellini. Questi, e
principalmente i Del Carretto e il marchese Pelavicino, ch’erasi
formato uno Stato poderoso fra Cremona e Brescia, si opposero; ma,
fors’anche per tradimento di Buoso da Dovara, i crocesignati poterono
fendere il Bresciano, poi spingersi a Ferrara e al Bolognese, evitando
la Toscana ancor fedele a Manfredi, indi raggiungere Carlo a Roma.
Quivi arrivavano stanchi, poveri, nudi, affamati delle ricchezze
romane; ma Carlo le aveva esauste, prestiti non si trovavano più perchè
non si restituivano, e il paese era manomesso come una conquista.

Clemente non voleva andare a Roma per non mettersi in balìa di
Carlo, che allora egli conosceva ambizioso insieme ed egoisto, gran
pezzo inferiore all’aspettazione e alle pompose promesse, e che
incessantemente chiedeva denaro, «quasi (scrive il papa) noi avessimo
montagne d’oro e fiumi di ricchezze»: tanto per ismorbare la città
s’affrettò a fargli dare la corona di Sicilia e il gonfalone della
Chiesa (1266), dopo nuovi giuramenti di ligezza; e lo sollecitò a
rompere gl’indugi, benchè di fitto verno. Il papa levava decime e
centesime per tutta la cristianità, dava in ipoteca i beni proprj e de’
cardinali per ottenere prestiti da Senesi e Fiorentini, moltiplicava
indulgenze, assolveva incendiarj e sacrileghi purchè pigliassero la
croce bianca e rossa; e col re mandò il suo legato Pignatelli vescovo
di Cosenza, portatore d’assoluzioni e di scomuniche.

Manfredi facea côlta di gente, di moneta, di coraggio, chiese il
contingente de’ feudatarj, chiamò nuovi Saracini d’Africa; una flotta
di legni siculi, genovesi, pisani postò fra la Sardegna e l’Italia, ed
assalì il patrimonio pontifizio, sperando sterminare i Francesi prima
che sopravenisse l’esercito grosso; ma tutto gli facea sentire che
la nazione non era con lui: i Napoletani, stanchi dell’interdetto, lo
supplicavano a far pace col papa, ed egli protestava non averne colpa;
prometteva mandare trecento Saracini, che obbligherebbero i preti
a riaprire le chiese e cantar messe; colle congiure ribellò Roma ai
papi, ma altre congiure lo costrinsero a ritirarsi dal territorio della
Chiesa. Munì gagliardamente quelle gole, che sarebbero accessibili
soltanto per tradimento o per vigliaccheria dei difensori: ma con
tutto ciò la paura stringeva i cuori[395]; poi dicono che il conte
di Caserta, messo a guardia del fiume Garigliano, per vendicarsi
dell’oltraggio fattogli da Manfredi nella moglie, lasciasse il varco ai
Francesi. Manfredi, sentendosi preso fra le spire del tradimento, colle
parlate e coi manifesti non ottenendo che promesse o quella compassione
che nobilita ma non prospera le bandiere, propose un accordo; ma Carlo
rispose: — Dite al soldano di Nocera che seco nè pace nè tregua; oggi
io manderò lui all’inferno, od egli me in paradiso».

Altre volte vedemmo la disperanza del vincere infondere una smania di
azzuffarsi e finirla; e mentre col ricoverare nelle fortezze poteva
prolungare la resistenza, Manfredi volle tutto avventurare in una
giornata campale a Grandella presso Benevento (1266 — 26 febbr.).
Quivi da una parte gl’indovini arabi prendeano dagli astri il punto
favorevole a ingaggiare la mischia[396]; dall’altra il vescovo
d’Auxerre tutto in arme compartiva l’assoluzione ai Francesi, e —
Per penitenza vi do di ferire molto forte e a colpi raddoppiati». Si
mescola la battaglia; i Guelfi, massime toscani, fanno meraviglie di
valore; di maggiori e con più arte ne fanno Manfredi, i suoi Arabi e
i cavalieri tedeschi, che alti e vigorosi, le lunghe spade rotando
a due mani, prevaleano ai Francesi, le cui spade corte e dritte si
rintuzzavano battendo il taglio sulle armadure temprate a tutta botta.
Carlo allora getta da banda le delicatezze cavalleresche, e ordina
_Di stocco, di stocco_, e di dare colla punta sotto le ascelle de’
Tedeschi come alzano le braccia, e di ferire ai destrieri[397]; sicchè
i Tedeschi scavalcati non possono rialzarsi di sotto la poderosa
armadura. Manfredi vuole allora avanzare i Pugliesi tenuti in riserva,
ma li trova renitenti: suo zio conte di Maletta gran cameriere
dà il segno della defezione: lo seguono il conte d’Acerra cognato
di Manfredi, e altri cavalieri, già d’intesa col nemico. Fremente
all’abbandono del fior dei prodi, e risoluto a morire da re piuttosto
che campare esule e compassionevole[398], Manfredi getta le insegne
vistose e prende un elmo senza corona; ma l’aquila che ne formava
il cimiero casca. _Hoc est signum Dei_, esclama egli, e avventatosi
disperatamente nella mischia, cade trafitto. Il cadavere suo, trovato
fra un mucchio di uccisi, fu riconosciuto al pianto dei suoi fedeli;
i baroni francesi gli voleano rendere gli onori militari, ma Carlo
riflettè che, come scomunicato, doveva essere escluso dalla sepoltura
sacra: onde deposto in una fossa, i soldati vi gettarono ciascuno
una pietra, elevando così un tumulo come ai prischi eroi. Nè quella
tomba tampoco gli assentì il legato pontifizio, e lo fe gettare sulla
dritta del fiume Verde, che fra Ceprano e Sora contermina il Reame e la
Romagna.

Noi non graveremo la memoria di Manfredi quanto fece l’ira de’ Guelfi;
anzi ci alletta quel far suo cavalleresco, generoso, ameno, e la
costanza con cui affrontò la sventura: pure, incominciata la carriera
della usurpazione, dovette procedere per vie oblique e finzioni; come i
suoi padri, badò a sè anzi che ai popoli e ai loro bisogni e desiderj,
e non ne cercò l’amore; combattè col braccio di stranieri, gravi anche
quando non fossero rapaci; e i tradimenti de’ suoi più vicini ci fanno
orrore, ma suppongono forti motivi.

Elena moglie di lui cercò fuggire a suo padre in Epiro, ma a Trani
restò côlta a tradimento, e mandata prigione a Nocera; tra lei e i
figli assegnatile sei carlini, di stento e di cruccio morì cinque
anni dappoi: sua figlia Beatrice sol dopo diciotto anni fu rimessa in
libertà; i tre maschi vissero tapini di prigione in prigione. I fautori
di Manfredi furono mandati in Provenza o nelle fortezze del regno o
profughi: i traditori ottennero scarsi premj e disprezzo. I Saracini,
assediati nei loro ricoveri, dopo orrida fame dovettero rendersi
a discrezione, e abbandonare ai supplizj i Ghibellini che aveano
ricoverati; alcuni abjurarono, altri furono dispersi nel Regno; pochi
durarono a Lucera, fatta nido de’ malcontenti, sicchè Carlo li rivinse,
poi li tollerò, e se ne valse in guerra; infine Carlo II dissipò quella
colonia, e ne mutò il nome in Santa Maria (1303), e Benedetto XI lo
felicitava d’avere annichilata in Italia la fede eterodossa.

Coll’annunzio della vittoria di Benevento Carlo di Angiò spedì al papa
due preziosissimi candelabri d’oro, molti giojelli e un trono gemmato;
pure non impedì che Benevento, città pontifizia, fosse mandata al
peggiore saccheggio. Napoli andò in gongolo vedendo entrar la regina
Beatrice con carrozze dorate e quantità di damigelle e un lusso
inusato[399], e coi leoni, gli elefanti e i dromedarj ch’erano stati
dell’imperatore Federico I. I tesori che Manfredi avea deposti nel
castello di Porta Capuana sarebbero dovuti spartirsi fra i compagni
dell’impresa, al qual uopo Carlo domandò le bilancie. — Che bilancie?»
proruppe Ugo del Balzo cavaliere provenzale; e coi piedi fattone tre
mucchi, — Questo vada a monsignore il re, questo alla regina, questo
ai vostri cavalieri». Carlo rimunerollo colla contea d’Avellino; poi
dappertutto stabilì baroni, magistrati, giustizieri di sua gente,
volendo a cose nuove persone nuove, e portando tutti i guaj d’un’altra
conquista e d’una vantata liberazione. Il sistema fiscale introdotto da
Federico II fu mantenuto non solo, ma applicato con rigore insolito;
e perchè Roma voleva immuni i beni ecclesiastici, succhiavansi il
sangue e le midolle degli altri[400]. I nascosti amici della casa
Sveva gemeano; quei troppi che sogliono ripromettersi ogni bene dai
liberatori, delusi levavano lamento, ed — O buon re Manfredi, mal ti
conoscemmo da vivo, morto ti deploriamo. Ci sembravi un lupo rapace fra
noi pecore; ma dacchè la volubilità nostra ci mutò al presente dominio,
comprendiamo ch’eri un agnello. Già c’incresceva che parte delle nostre
sostanze venisse alle tue mani; ed ecco i beni tutti e fin le persone
sono in balìa d’una gente straniera».

Antica canzone, che i popoli ripetono ad ogni cangiare di dominio,
ma che non profitta nè per risparmiarsi i disinganni prima, nè per
fare tolleranti delle conseguenze. Anche il pontefice, tratto alla
necessità di appoggiarsi sugli stranieri, di lanciare scomuniche a
città anticamente fedeli alla sua bandiera, di concitare le passioni
popolari, tanto difficili a calmare dopo che proruppe l’egoistica
esasperazione de’ partiti; caricatosi di debiti, avea sperato pagarli
tostochè Carlo sedesse in trono, e poter così rientrare a Roma: ma
dov’erasi creduto avere in costui un devoto, trovava un despoto; aveva
cercato le franchigie de’ Siciliani, e vedea di avervi piantato un
tiranno. Non cessava dunque di fargli rimproveri, e — Se tuoi ministri
(scrivevagli) spogliano il regno, a te si ascrive la colpa, che gli
uffizj empisti di ladri e assassini, i quali si permettono azioni, di
cui non può Iddio sopportare la vista... ratti, adulterj, estorsioni,
ladronecci... M’alleghi a scusa la povertà! non ti basta dunque un
regno, colle cui entrate un grand’uomo qual fu Federico sosteneva ben
maggiori spese, saziava l’avidità della Lombardia, della Toscana, delle
Marche, della Germania, eppure accumulò immense ricchezze?»[401].

Il papa, vedendo rannodarsi brighe in senso ghibellino, mandò come
paciere in Toscana Carlo (1267), con giuramento che non terrebbe
l’autorità più di tre anni, e la cederebbe tosto che un imperatore
fosse riconosciuto. Firenze gli si assoggetta per dieci anni,
ed il paciere vi eccita guerra di sterminio: anche molte città
lombarde chiedono da lui i podestà; ond’egli osa perfino domandare
lo eleggano lor signore; ma le più risposero: — Amico sì, ma non
padrone». Dichiarato dal papa vicario dell’Impero vacante, estende
la giurisdizione sovra il Piemonte, che gl’importava come vicino
alla Provenza sua; e con titolo di rabbonacciare, assoda pertutto la
dominazione propria e de’ Guelfi.

Allora rinacque compassione e desiderio di quella stirpe che pur
dianzi erasi maledetta; e gli occhi volgevansi di là dall’Alpi,
ove ne sopravivea l’unico rampollo. Corradino, spoglio de’ beni e
delle dignità avite, proscritto prima di nascere colla discendenza
tutta di Federico II, cresceva a Landshut presso il duca Lodovico
di Baviera sotto gli occhi della madre Elisabetta: a sedici anni,
bellissimo di persona, liberale comunque povero, dato alla caccia e
all’armeggiare, colto nel latino, nel tedesco componeva poesie che
ebbero lode fra le prime di quella lingua. Balocco di tutti i partiti,
mira di tutti i malcontenti, erasi fin pensato crearlo imperatore di
Germania: la taccia d’infingardaggine inflittagli dai Tedeschi[402], le
sollecitazioni degl’Italiani, le esagerazioni de’ vicini alimentavangli
i sogni di risorgimento, abituali ai discendenti di razze scoronate,
cui la nebbia degl’incensi toglie di vedere la situazione e di
calcolare i mezzi e le probabilità. I Lancia, parenti per madre di
Manfredi e fedelissimi a questo nella gloria e nelle sventure, riusciti
a fuggire dalle carceri di re Carlo, furono principali in sollecitar
Corradino a rivendicare la corona, portandogli centomila fiorini, i
voti di Pisa e Siena, e offerte pompose; potrebbe soldare mercenarj;
cavalieri di ventura sarebbero accorsi a sì nobile impresa; si
mostrasse appena, e gl’Italiani, stanchi de’ Guelfi, de’ papi, degli
Angioini, volerebbero tutti al suo stendardo.

Coll’ardore d’un giovane e la cecità d’un pretendente, mosse egli
dunque verso l’Italia, per quanto sua madre lo disortasse: i duchi
di Baviera suoi zii lo accompagnarono fino a Verona con diecimila
combattenti; ma poichè a lui venne meno il denaro da soldarli, questi
diedero volta, e soli tremila potè ritenerne impegnando il proprio
patrimonio. Che importa? gli amici di suo avo, i Ghibellini di tutta
Italia, i malcontenti di Sicilia gli largheggiavano promesse, merce
di poco costo; uomini e denari affluirebbero; il solo Maletta, quel
che dicemmo aver tradito Manfredi a Benevento, e che era divenuto
gran tesoriere di Carlo, lo aveva assicurato di sedicimila once
d’oro e mille cavalieri stipendiati. Vero è che nè uomini nè denaro
comparivano: ma intanto Corradino componeva manifesti, arma di chi è
debole nelle altre; incorava gl’italiani a venire incontro a lui, che
rialzerebbe l’onore dell’Italia e la dignità del nome tedesco[403];
ai principi d’Europa si lagnava dei papi: — Innocente ha nociuto a me
innocente, Urbano mi si è mostro inurbano, Clemente mi usò inclemenza,
e Roma mi odia a segno, da non volermi pur vivo, me rampollo di
magnifica stirpe, che sì lungamente imperò, e dalla quale non voglio
dirazzar io, eletto e creato alla sublimità dell’impero sulle orme de’
miei progenitori».

Fra ciò gli Astigiani, che, per seguire l’andazzo, si erano sottomessi
a pagar tributo a Carlo, vedendo che neppure con ciò poteano schermirsi
dalle prepotenze dei marescialli che per lui tenevano Torino,
Alba, Alessandria, Savigliano, soldarono millecinquecento uomini,
e collegatisi coi Pavesi e col marchese di Monferrato (genero di
Alfonso di Castiglia imperatore eletto e vicario di questo in Italia),
ribellarono a Carlo le città soggette: del che incoraggiati anche i
Genovesi batterono le flotte di lui; come i Pisani con ventiquattro
galee, comandate da Federico Lancia, sconfissero a Melazzo la flotta
provenzale. Ne prendeva lieto augurio Corradino, e prevenendo la
resistenza delle repubbliche guelfe raccoltesi nuovamente in lega, e
sostenuto dalle ghibelline, da Pavia con ardita marcia varcò i gioghi
liguri (1268); ad un piccolo porto presso Savona trovò galee che lo
trasportarono a Pisa; e non contrastato nè sulle Alpi nè ai grossi
fiumi, poteva ormai portare le armi nel paese stesso dei nemici,
agitato dalle memorie e dalle trame.

Clemente IV, tuttochè scontento di re Carlo, più si adombrava di questo
fanciullo, che pretendeva ancora congiungere l’Impero e la Sicilia;
onde lo dichiarò scomunicato co’ suoi aderenti, e decaduto non solo
da qualsifosse diritto sopra il regno di Sicilia, ma anche sopra il
ducato di Svevia e il nominale reame di Gerusalemme; e insultava a
questo «reatino, uscito dalla razza velenosa del tortuoso serpente,
che aspirando all’esterminio della romana madre Chiesa, col suo fiato
appesta le contrade toscane, e manda traditori nelle diverse città
dell’Impero vacante e del nostro regno di Sicilia»[404].

Tali parole già indicano come non mancassero al pretendente que’
partigiani che facilmente trova chiunque venga a sommovere regno nuovo.
I baroni, che in Lombardia e in Toscana teneano feudi dell’Impero, e
all’ombra di questo aveano esercitato la tirannia, bramavano un nuovo
imperatore, massime se giovane e fiacco, sotto il cui nome velassero
le superbe loro voglie. Corrado Capece, penetrato in Sicilia con un
corpo d’Africani, vi avea ridestato l’immortale rancore contro Napoli,
e sostenendo i _Fetenti_ contro i _Ferracani_, come eransi colà
intitolati i Ghibellini e i Guelfi, sollevò tutti i paesi, eccetto
Siracusa e Messina. A Roma, sempre ricalcitrante al dominio papale,
parteggiava apertamente per lui Enrico di Castiglia, che segnalatosi
per vittorie sui Mori, e lungamente dimorato fra i Barbareschi di
Tunisi, di cui aveva contratto i vizj, fatto senatore di Roma, vi
esercitò indegna tirannide, perseguitando molti primati. Favorevole da
principio a Carlo suo parente, se gli avversò dacchè questo l’impedì
di ottenere l’ambito regno di Sardegna, e non gli restituiva i denari
prestatigli; e non meno ritroso al papa, promise a Corradino la propria
spada e un corpo di combattenti.

Con tali lusinghe Corradino mosse da Pisa, traversò Siena, e spiegò le
sue bandiere sotto le mura di Viterbo, nelle quali stava ricoverato il
pontefice profugo da Roma, e che ai cardinali disse: — Non v’incuta
paura questo giovane, trascinato dai malvagi come una pecora al
macello», e tranquillamente celebrò la solennità della Pentecoste.

I Romani festeggiarono Corradino come popolo che ha bisogno dello
spettacolo; il terreno coperto d’abiti e di stoffe, le vie parate a
ricchi tappeti, a pelliccie, a drappi di seta e d’oro, e tese di corde
alle quali ciascuno avea sospeso quel che più vistoso possedesse di
vesti, d’armi, di galanterie; e dappertutto suon di tamburi, di viole,
di pifferi, e cori allegramente cantanti[405]. Corradino, gridato
liberatore del popolo, spada d’Italia, e quegli altri titoli che d’età
in età sono echeggiati dal vulgo di piazza e di gabinetto, ascese al
Campidoglio, e tenne un discorso, ove il popolo romano avrà trovato
tutte le bellezze di sentimento e di forma, perchè v’era adulato.
Urli di gioja ridestarono l’eco dei sette colli, e in poesia e in
prosa si inneggiò al legittimo successore di tanti Cesari. Quei che
lo contrariarono ebbero prigione, saccheggio, confisca; il senatore,
per far denari, spogliò le chiese e le sacristie, dove allora solevano
anche i privati deporre le ricchezze; e stipendiato soldati, mosse a un
conquisto, di cui forse sperava il miglior frutto.

Ebbro di speranze, il giovane Svevo mosse per Tivoli e Vicovaro
onde penetrare negli Abruzzi, monti così opportuni ad accamparsi,
e dove verrebbero a raggiungiungerlo tutti i fazionieri suoi del
Regno, e principalmente i Pagani di Lucera. Ma non dormiva Carlo,
e a Tagliacozzo (23 agosto), presso gli antichi _Campi Palentini_,
trasformati in piano di San Valentino, pettoreggiò il rivale. Alle armi
del re benediva il legato pontifizio, imprecava a quelle di Corradino:
ma questi menava buon numero di Tedeschi, d’Italiani Galvano Lancia,
di Spagnuoli Enrico di Castiglia. Ai Ghibellini parve assicurata la
superiorità, sicchè Carlo disperavasi nel vedere i suoi sparpagliati
e uccisi. Ma a consiglio di Erardo sire di Valery, canuto cavaliere
francese reduce allora di Terrasanta, avea tenuto in riserva un corpo,
col quale assalendo i Ghibellini già inebbriati sulla vittoria, li mise
in pieno sbaratto con tale strage, che quella di Benevento parve un
nulla[406].

A Roma i Ghibellini aveano annunziato la vittoria di Corradino,
occasione di nuove feste: ma ben tosto coi fuggiaschi giunse la verità;
che Enrico senatore era in man del nemico; che Carlo ai prigionieri
romani fece troncare i piedi, poi chiuderli in un recinto e quivi
bruciare. I Guelfi, rialzatisi alla vendetta, con nuovi tripudj
accolsero Carlo, che alla sua volta salì in Campidoglio fra apparati
ed inni, ripigliò la dignità di senatore, e sedette giudicando: ma non
perdette tempo ne’ trionfi.

Corradino, così subitamente caduto dal vertice delle speranze
nell’abisso della realtà, era corso a Roma, quasi a ripetere le
promesse fattegli nella prosperità, ma non trovò che scherni e insidie,
pane dei vinti; talchè vestito da villano fuggì con Galvano Lancia,
il costui figlio e poc’altri, fedeli alla sventura, e specialmente
Federico di Baden suo cugino, che spossessato del ducato d’Austria,
era venuto a ricuperare il retaggio dell’amico, perchè poi l’ajutasse
a ricuperare il suo. Presero la via del mare, cercando qualche legno
che li tragittasse in Sicilia, ove il Capece teneva elevata la loro
bandiera, e giunsero al fiumicello che la Campagna di Roma separa dalle
Paludi Pontine, presso la rôcca d’Astura, ond’era castellano Giovanni
Frangipane romano, che facendo guerra alle strade e al mar vicino,
cercava d’ogni parte o preda o riscatti. Come gli altri baroni, aveva
costui sposata la parte di Corradino; ed ora già imbarcato lo raggiunse
e rimenò nel suo castello, in tentenno se cavar oro dal salvarlo o dal
venderlo. Invano il papa mandò a chieder costoro, arrestati su terre
sue: il Frangipane li consegnò agli Angioini: Carlo, venuto in persona
a Gensano con un corpo di cavalleria per riceverli, senz’altro fece
decapitare il Lancia, suo figlio ed altri di Puglia, vassalli ribelli.

Clemente IV domandò Corradino, che, come scomunicato, doveva giudicarsi
dalla Chiesa[407]; e avendo preso malavoglia dell’ambizione e della
violenza di re Carlo, in quel giovane vedeva forse un pegno e uno
spauracchio prezioso. Per ciò stesso doveva rifuggire Carlo dal
consegnarglielo; e pare trovasse modo di sgomentare Corradino sul
trattamento che gli destinerebbero questi preti, inesorabili alla
sua casa, e di persuaderlo ad affidarsi alla sua reale clemenza. Di
fatto il giovinetto confessò d’aver peccato contro la santa madre
Chiesa; Ambrogio Sansedoni di Siena, predicatore nominato e santo,
andò al pontefice, e sebbene avesse preparato un eloquente discorso,
s’avvide dell’efficacia della semplicità, e non fece che prostrarsi,
ricordargli la parabola del Figliuol prodigo, poi: — Santità, Corradino
manda a dirvi, _Padre, ho peccato avanti ai cieli e a te_, e chiede
umilmente la remissione del suo fallo per la misericordia ch’è in te».
Il pontefice, tocco nel cuore dalle parole del frate e dall’alito di
Dio, rispose subito: — Ambrogio, io ti dico in verità, la misericordia
vogl’io, non il sagrifizio». E rivoltosi agli astanti: — Non è lui che
parlò, ma lo spirito di Dio onnipotente». Clemente e tutti gli astanti
stupirono della dolcezza che Dio avea fatta passare dalla bocca di
Ambrogio ne’ loro cuori; e così Corradino fu assolto da ogni censura e
dallo sdegno del pontefice[408].

La Chiesa ribenediva, il re esultava di vedersi assicurata la sua
preda[409], perocchè, cessato coll’assoluzione ogni conflitto di
giurisdizione, potè disporre il processo a suo senno. Convocò a Napoli
due sindaci di ciascuna delle città del Principato e della Terra di
Lavoro a lui devote, e innanzi a loro e a magistrati, tutti francesi,
propose l’accusa di Corradino. Eppure i più lo tennero come un re
che tenta ricuperare il toltogli dominio; vinto, dovere considerarsi
come prigione di guerra: e perchè Carlo insisteva sull’essere quello
colpevole di sacrilegio per gli arsi monasteri, Guido di Suzara valente
giurista seppe rammentargli come un capo non possa farsi responsale
dei trascorsi de’ suoi seguaci, e come l’esercito stesso di Carlo se ne
fosse contaminato nella prima conquista. Mandato ai voti, tutti furono
per l’assoluzione: unico Roberto di Bari provenzale, protonotaro del
regno, opinò per la morte, e bastò perchè Carlo la decretasse.

Giocava Corradino agli scacchi col cugino Federico (8bre) quando ebbero
avviso della sentenza: e impetrati tre giorni per prepararsi alla
morte e far testamento[410], dal castello di San Salvadore furono con
dieci compagni condotti alla piazza del Mercato, ov’era disposto il
patibolo. Carlo volle darsi il fiero gusto d’osservare dal castello lo
spettacolo. Roberto di Bari lesse la sentenza motivata, e Corradino,
uditala, levossi il mantello, si pose a ginocchi, esclamò: — O madre,
madre mia, qual notizia avete a sentire!» e posata la testa sul ceppo,
giunte le mani verso il cielo, aspettò il colpo. Federico invece,
urlando, bestemmiando, imprecando, senza chiedere mercè a Dio lasciossi
strappar la vita. Gli altri lo seguirono.

Il popolo affollato guardava stupidamente e stupidamente piangeva;
e alcuni Francesi, tardi indignati di essere stromenti alle vendette
d’un conquistatore, esalavano la collera con que’ paroloni, di cui fa
scialacquo quella nazione dopo i fatti consumati. Non in terra sacra,
ma sul luogo stesso del supplizio furono sepolti i cadaveri sotto un
cumulo di pietre. Nessun re fece reclamo a questo primo regio sangue
versato dal carnefice: i più, scorgendo il dito di Dio che punisce fino
alla quarta generazione, pure disapprovarono l’abuso della vittoria, e
Giovan Villani scriveva: «Si vede per esperienza che chiunque si leva
contro santa Chiesa ed è scomunicato, conviene che la fine sua sia rea
per l’anima e per lo corpo: ma della sentenza lo re Carlo ne fu molto
ripreso dal papa e dai suoi cardinali e da chiunque fu savio».

La morte di due giovani principi era un bel soggetto per canti, e
in tedesco e in provenzale se ne fecero: Saba Malaspina diede loro
l’omaggio che uno storico può, la patetica narrazione della loro fine,
e un compianto su quel cadavere che «giaceva come un fiore purpureo
da improvvida falce succiso»: il vulgo narrò che un’aquila scesa dalle
nubi intrise l’ala destra in quel sangue, e tosto risali al cielo. Era
sangue di re, che un re avea fatto scorrere, giustificato dal diritto
della vittoria, e dimenticando che la vittoria non è sempre pei re. Più
grossolane baje inventarono i letterati, e la storia le raccolse con
irragionevole compiacenza.

Se a chiamare Carlo furono determinati i papi dal voler impedire che
la Sicilia venisse congiunta all’Impero, e che unendo il settentrione
col mezzodì dell’Italia si togliesse a questa l’indipendenza, lo scopo
era raggiunto. Se della libertà i Guelfi aveano idee non più larghe
de’ liberali moderni, e la poneano nello sbrattarsi da’ Tedeschi,
eccoli soddisfatti, giacchè cogli Svevi terminano gl’imperatori che
diretta efficacia esercitassero sopra l’ancor libera Italia, e per
cinquant’anni nessun esercito di quella gente calpestò la sacra nostra
terra.

Lo sterminio degli Svevi lasciava trionfante il papato: ma Clemente IV
non vide ricomposta la pace coll’Impero, atteso che, mentre accingevasi
a pronunziare fra i competenti al trono di Germania, morì a Viterbo.
Quivi stesso accoltisi i cardinali alla nuova elezione, per tre anni
non seppero mettersi d’accordo, finchè compromessala in sei di essi,
restò proclamato Tibaldo Visconti di Piacenza (1271), allora legato
in Palestina, che volle nominarsi Gregorio X. Onde prevenire il tristo
spettacolo delle ultime elezioni e le lunghe vacanze, regolò la forma
del conclave, i cardinali si chiudessero con un solo conclavista,
ridotti a molte privazioni e a non comunicare con altri di fuori sinchè
non eleggessero il pontefice.

Radunato il XV concilio ecumenico a Lione (1274 — 7 maggio) affine di
sollecitare una nuova crociata, e ricomporre lo scisma de’ Greci, vi
si presentò Ottone, vicecancelliere di Rodolfo di Habsburg, povero
conte dell’Argovia, che era stato poco prima eletto imperatore di
Germania, e che nuovo s’un trono inaspettato, senza beni nè interessi
in Italia, della quale non conosceva tampoco la geografia, e amando
assodarsi in Germania più che guerreggiare per un regno lontano e
quasi nominale, volle finire il litigio d’omai settant’anni, giurando
adempirebbe le promesse d’Ottone IV e di Federico II; rinunzierebbe
affatto alle terre disputate fra l’Impero e la Chiesa; non accetterebbe
alcuna tenuta ecclesiastica quand’anche offertagli, nè cariche nello
Stato romano senza assenso del papa; non turberebbe il re di Sicilia
od altri vassalli della Chiesa, nè procurerebbe vendetta di Corradino.
Poi, con atti che fece sottoscrivere anche dagli elettori, confermava
al pontefice le antiche donazioni di quanti paesi sono da Radicofani
a Ceprano, oltre l’Emilia, la marca d’Ancona, la Pentapoli e i
possessi della contessa Matilde, Spoleto, il contado di Bertinoro,
Massa, e quanto mai con diplomi fosse stato concesso a’ successori
di san Pietro[411]; inoltre il dominio sulla Sicilia, la Corsica e
la Sardegna. Così restava emancipata la Chiesa, e ottenuto il lungo
intento dei Guelfi.

Mentre, dalla prima guerra coll’Impero, la Chiesa, vinta in apparenza,
era nel fatto uscita potentissima, da questa pace, coll’aspetto di
vincitrice, cominciò la sua decadenza. Non che un palmo di terra
acquistassero, i papi si trovavano sempre contrariati nella loro
propria città; e dei nove che pontificarono in trentasei anni dopo
la morte di Gregorio IX, sei non v’entrarono, gli altri solo per
brevissimo. L’importanza che traevano dall’opporsi alla dominazione
straniera, scadde dacchè per abbattere i Tedeschi si buttarono in
braccio ai Francesi; onde i Guelfi, così devoti all’indipendenza, si
convertirono in fautori de’ forestieri, ai quali facevano opposizione i
Ghibellini.

Sempre più copiose dovizie avea potuto accumulare la Chiesa, vuoi in
fondi per signorie e contadi interi avuti in dono o compri dai baroni
che passavano oltremare, vuoi in denaro per le decime, estese fin sul
commercio, sul bottino da guerra, che più? sul meschino guadagno de’
mendicanti e sul turpe delle meretrici. Ma se i beni ecclesiastici
godevano immunità dai tributi al par degli altri feudali, i Comuni
chiamarono anche il clero a parte dei pesi, com’era dei vantaggi di
quel governo. Sulle prime non vi si trovò sconvenienza; poi, o fosse
iniquo il riparto, o divenisse soverchio l’aggravio, spesse lamentanze
ne mossero gli ecclesiastici; secondando ai quali, i concilj III e IV
Lateranesi vietarono alle autorità di aggravezzare il clero, il quale
dovea contribuirvi sol quando l’avesse trovato spediente al pubblico
bene: ma i papi facilmente concedeano ai principi di tassarlo.

Anche l’immunità del foro venne ristretta, procurando i governi
intervenire alle decisioni delle curie, che quasi mai non punendo
nel corpo, debolmente reprimevano il delitto. Gli stessi tribunali
dell’Inquisizione posero la Chiesa in qualche dipendenza dai laici, di
cui avevano ad invocare il braccio per eseguire le loro sentenze.

Le armi spirituali, usate e abusate in interessi mondani, rimasero
rintuzzate: quelle scomuniche motivate su odj che pareano personali,
quelle indulgenze profuse a chi combattesse i nemici temporali della
santa Sede, quelle decime imposte a titolo di redimere Terrasanta
e adoprate invece a guerreggiar Federico o Corradino, quei prelati
che accampavano e benedicevano la strage, sminuivano l’efficacia de’
pontefici anche quando a favore del popolo frenassero i regj arbitrj,
reprimessero le esazioni di Carlo, proclamassero la pace. Nella contesa
poi aveano dovuto chiamare il popolo a bilanciare le mutue ragioni;
e questo revocò ad esame atti, cui fin allora si era sottomesso
venerabondo: e un potere inerme, quand’è discusso, è caduto.




CAPITOLO XCIII.

I Mongoli. — Fine delle crociate, e loro effetti. Gli stemmi.


Nel mezzo di questi accadimenti anche le cose di Terrasanta erano
tornate a peggio che mai per l’addietro si fossero. In quelle
colonie, che avrebbero potuto esser tanto profittevoli alla civiltà,
la discordia imbaldanziva non meno che in Europa, di modo che
non si domandava se vincessero i Cristiani o i Saracini, ma se i
Templari o gli Spedalieri, se i Genovesi o i Veneziani; i quali
disputandosi l’imperio del mare e i frutti del commercio col Levante,
impinguavano di sangue italico i mari e le terre straniere, e fin
nelle chiese portavano il sacrilegio di uccisioni fraterne. Presa
che fu Costantinopoli, vedemmo l’impero greco uscire di letargo, e
rotta quella stupefacente sua unità, suddividersi in un centinajo di
principati, ciascuno dei quali focolajo di nuova vita (pag. 265). Oltre
gli Occidentali, anche signori greci aveano costituito particolari
dominj, come Alessio Comneno a Trebisonda, Michele Comneno a Durazzo,
Teodoro Láscari a Nicea di Bitinia. Michele Paleologo, tutore d’un
fanciullo di quest’ultimo, ne usurpò la corona, e mentre la fortuna
gli dava buono, assalse Costantinopoli (1260). Quivi imperava Baldovino
II, sostentato colle limosine della cristianità, e in tali strettezze
che, non bastando impegnare gli ori del palazzo e delle chiese,
vendette fino il piombo e il rame de’ tetti. Michele di sorpresa gli
tolse la città e il trono, e ristabilì l’impero greco (1261) con una
nuova dinastia. I Genovesi che, per umiliare i Veneziani, gli aveano
dato ajuto, ottennero larghe concessioni e il sobborgo di Pera: nè
però Venezia e Pisa furono spogliate degli antichi privilegi e d’avere
giudizj proprj: e il console de’ Pisani, il podestà de’ Genovesi, il
balio de’ Veneziani tennero posto fra i grandi uffiziali di quella
corona. Michele poi non aveva ripigliato che le coste a scirocco del
Peloponneso, restando in essere i principati stabiliti al centro e al
mezzodì della Grecia dai Crociati.

L’Occidente dava scarsa attenzione a questi mutamenti: se non che un
nuovo flagello venne a minacciare non solo Terrasanta, ma tutta la
cristianità, l’irruzione dei Mongoli o Tartari. Gengis-kan, una di
quelle terribili incarnazioni della forza che sembrerebbero finzioni
mitiche se troppo accertata non ne fosse e compianta l’esistenza,
raccolse e dal cuor dell’Asia mosse questi Barbari, che con una
rapidità appena credibile occuparono da una parte l’immenso impero
della Cina, dall’altra minacciarono soggettare la Persia, conquistarono
la Russia, e ridotta a deserto l’Ungheria, giunsero fin nella Dalmazia,
cioè in vista dell’Italia.

Tetro sgomento si diffuse per l’universa Europa all’accostarsi di
questa gente _tartarea_, che non conoscea legge nè fede. Gregorio IX
moltiplicava promesse, indulgenze, minaccie, assoluzioni per riunire
tutta cristianità a resistervi, e perchè Federico II si facesse capo
dell’impresa; ma questi se ne fingeva in ispasimo, e largheggiava
in promesse retoriche[412]; poi operava tanto a rilento, che i suoi
malevoli sparsero fosse d’accordo coi Tartari, e per onta al papa e
alla religione gli avesse egli medesimo chiamati. Certo essi mandarono
a lui, come soleano, l’intimata, perchè facesse omaggio dei suoi dominj
al gran kan, in ricompensa offrendogli di scegliere qual carica gli
garbasse alla corte di questo; al che Federico celiando, — Sceglierei
l’uffizio di falconiere; si bene m’intendo d’uccelli di rapina».

Ma quando i Mongoli ruppero guerra ai Turchi Selgiucidi, che allora
signoreggiavano la Palestina, i Franchi vennero in isperanza che i
nuovi Barbari li libererebbero dai loro oppressori, mossi da quella
illusione tanto consueta, che fa guardare per amici nostri i nemici
de’ nostri nemici. Si cercò dunque la loro alleanza, e a papa Innocenzo
IV sorrise lusinga di trarli al cristianesimo. L’acquistare alla fede
un popolo che erasi dilagato dal Mar Giallo al Danubio, sarebbe stato
un avvenimento decisivo nella civiltà del mondo; ma per isperarlo
nessun argomento umano s’aveva se non l’essere quelli avversi ai
Musulmani. Però i pontefici quali prodigi non erano avvezzi a vedere
dalle missioni? le crociate non erano una serie di miracoli? D’altra
parte sapeasi così in confuso che quei popoli, tuffati in grossolane
superstizioni, senza entusiasmo nè sacerdozio, eransi adagiati alla
religione de’ popoli tra cui arrivavano; e se si fecero buddisti nella
Cina, musulmani nella Persia, perchè non diverrebbero cristiani in
Europa? Era indifferenza, nata da ignoranza, ma interpretavasi per
propensione alla verità.

Adunque Innocenzo divisò spedire missionarj ai Tartari, e i nuovi
frati Domenicani e Francescani si offersero a gara. Furono prescelti i
frati Minori Lorenzo di Portogallo, Benedetto Polacco discepolo di san
Francesco, e Giovanni di Piano Carpino, il quale è il primo europeo
che intorno a quel popolo desse ragguagli, quantunque grossieri e
parabolani. Non muniti che della croce, questi intrepidi, attraverso
all’Europa, non corsa allora che da pellegrini e da combattenti, in
riva al Volga raggiunsero Batù generale de’ Mongoli (1245), mentre
a Basciù Nuyan, altro generale in Persia, arrivavano i Domenicani
Simone da San Quintino francese, e gl’italiani Alessandro e Alberto
Ascellino, Guiscardo da Cremona, Andrea da Longiumello. A que’
barbari, non conoscenti altro diritto che la forza, riuscì ridicola
questa spedizione di frati, che in una lingua ignota e per sì lunga
strada venivano rimproverarli perchè distruggessero le altre nazioni,
ed invitarli a sottoporsi ad una religione, fuor della quale non vi
sarebbe per essi che dannazione eterna. I nostri non fecero alla prima
come scoraggiati, perchè non si ripromettevano premj o lodi umane;
e procedettero fino alla corte del gran kan mongolo, e insieme coi
messi di tutto il mondo gli fecero omaggio: ma non ne riportarono che
spregio.

Nè per questo i papi cessarono d’inviare missionarj ai Mongoli, e
tra essi i frati Girardo da Prato, Antonio da Parma, Giovanni da
Sant’Agata, Andrea da Firenze, Matteo d’Arezzo, eroi di nuovo genere,
che la storia trascura perchè non uccisero nè devastarono. Più tardi vi
fu destinato Giovanni da Montecorvino, che, corsa la Persia e l’India,
predicò nella capitale dell’impero mongolo, vi fondò due chiese, e
battezzò in pochi anni da seimila persone. Anzi l’avere il gran kan
tollerato alla sua corte i riti nostri come quelli della Cina e della
Persia, lasciò correr voce ch’e’ fosse cristiano. Più durò la credenza
che un principe di quei paesi si fosse battezzato, e col nome di Prete
Janni restò famoso ne’ racconti de’ nostri e nelle imposture di chi
tratto tratto fingeasi da lui spedito.

Il fatto è che allora primamente Europei penetrarono nell’estremo
Oriente: un Francescano di Napoli sedette arcivescovo a Peking capitale
della Cina; il beato Oderico da Pordenone minore osservante (1318-30),
traversata l’Asia da Costantinopoli a Trebisonda, ad Erzerum, alla
commerciante Tebriz, per l’Indo arrivò alla costa del Malabar, donde
i nostri tiravano il pepe, al Carnatico, a Giava feconda de’ garofani,
delle noci moscade, dell’altre spezie ed aromi che Genovesi e Veneziani
diffondeano per tutta Europa: volse poi alla Cina e al Tibet, e dimorò
tre anni a Peking, dove trovava un convento di Francescani, e due a
Zaitun. Reduce a Padova, a Guglielmo da Solana dettò una relazione del
suo viaggio, senz’ordine nè discernimento, ma come gliel’affacciava la
memoria; e fra tante ignoranze e corrività piace il vedere come tutto
riferisca a cose italiane: in Tartaria non mangiano che datteri, de’
quali quarantadue libbre compransi a meno d’un grosso veneziano; il
regno di Mangy ha duemila città, grandi ciascuna come Treviso insieme e
Vicenza: Soustalay è come tre Venezie, Zaitun come due Bologne, e vi ha
un idolo alto come un san Cristoforo: Chamsana è presso un fiume come
Ferrara al Po.

Non meno che la devozione, il commercio portava Italiani dappertutto, e
non ne mancarono alla corte dei Mongoli. Biscarello di Gisulfo genovese
fu ambasciadore del mongolo Argum signore della Persia: e la lettera di
questo, ch’egli portò al re di Francia per esibirgli ajuti a ricuperare
Terrasanta, è il più vetusto documento di lingua mongola, e v’è
apposto un sigillo con caratteri cinesi, i primi che vedesse Europa.
Più celebrati andarono i viaggi di Marco Polo, dei quali altrove
ragioneremo (Cap. CXXIV). Oltre diffondere la fede e la civiltà nostra,
portavano di là cognizioni od arti, e la vista de’ costumi stranieri
allargava il campo al limitato spirito europeo; nè andrebbe fuori di
buona congettura chi pensasse che da que’ viaggi derivasse all’Europa
la cognizione del carbon fossile, della carta, della polvere tonante e
della stampa.

Ma le imprese de’ Mongoli, non che spargere qualche rugiada sulla
Palestina, aveanle dato l’ultimo tuffo. Gli abitanti di Carism, snidati
da quelli, piombarono sovr’essa a istigazione del sultano del Cairo
(1244), con una ferocia non più udita; e dopo un combattimento a Gaza,
donde non si salvarono che ottantatre Templari, ventisei Spedalieri,
tre Teutonici, presero Gerusalemme, distruggendo il sepolcro di Cristo
e quello dei re, sterminando gli abitanti, e tutto occuparono il paese,
eccetto Giaffa, che rimase in signoria degli Egizj. Nell’universale
amaritudine più dolorò il santo re di Francia Luigi; e risoluto a
ogni costo rialzarvi la croce, ricorse per navicellaj e piloti alla
Spagna e all’Italia, e due Genovesi sosteneano persona d’ammiragli
(1248) della flotta francese ch’egli voltò sopra l’Egitto: ma il
purissimo suo zelo e i ben meditati preparativi non furono sorrisi dal
cielo, ed il re medesimo restò prigioniero dei Mamelucchi. Joinville,
l’ingenuo biografo di quel re, appunta d’egoismo mercantile Genovesi e
Pisani, che, per non partecipare alle sofferenze de’ Crociati, voleano
abbandonarli appena li videro infelici; nè la regina li potè rattenere
a Damiata se non promettendo mantenerli a spese della corona.

Quando poi si udì la prigionia di Luigi, l’Italia, non che gemerne come
tutta cristianità, ne esultò, per stimolo de’ Ghibellini che allora
aveano il sopravvento, e che godeano de’ disastri del fratello di
Carlo d’Angiò[413]; e corsari di Genova, Venezia e Pisa profittarono di
quelle sventure per ispogliare i Cristiani che tornavano in Europa.

Reso alla patria, e istruito non disanimato dal cattivo successo, Luigi
volle ritentare l’impresa (1267), e domandò ajuto alle repubbliche
italiane. Genova ne prestò a buoni patti[414]; ma Venezia rifiutò,
timorosa di pregiudicare ai banchi e agli scali suoi in Levante, e
più gelosa di Genova che zelante della causa di Cristo. Carlo d’Angiò
fratello avea promesso passare anch’egli con quindici vascelli,
ma non fece che spedire ambascerie a Bibars sultano del Cairo per
raccomandargli le colonie di Siria; e il papa si lagnava perchè «lo
zelo di Carlo si sfogasse in vane promesse, e lasciasse temere di non
venire a nulla»[415].

Neppure il Paleologo aveva attenuta la promessa di riconciliare la
Chiesa greca colla latina, onde il papa gli cercava nemici, e carezzò
le ambizioni di Carlo, inducendo il deposto Baldovino a cedergli i
diritti imperiali sull’Acaja, sulla Morea e sulle terre ch’erano state
assegnate in dote a Elena moglie di re Manfredi, oltre l’aspettativa
al trono di Costantinopoli. Carlo dunque cercò voltare la crociata
sopra l’impero bisantino, onde dar fondamento a queste pretensioni;
poi indusse ad assalire non più l’Egitto, bensì Tunisi, col pretesto
che i pirati di questa faceano pericoloso il tragitto in Palestina,
ma realmente perchè egli preferiva vedere conquistata l’Africa, posta
rimpetto alla sua Sicilia, e che perciò gli sarebbe d’appoggio alla
dominazione e di comodo al commercio.

I Crociati si lasciarono persuadere, e lo precedettero: ma la caldura
e le privazioni svilupparono ben presto lo scorbuto nell’esercito; e
sui luoghi ove quindici secoli prima era perita Cartagine, Luigi morì
rassegnato (1270), fra calde preghiere e savj consigli. Carlo arrivò
a tempo di vederlo cadavere, e assunto il comando, menò l’esercito
a vittoria, tanto che il bey di Tunisi propose una pace, dove Carlo
stipulò fossero date ducentomila once d’oro all’esercito per le
spese, e a lui quarantamila scudi d’oro l’anno. Allora egli propose ai
Crociati la conquista della Grecia e dell’impero d’Oriente; e perchè
ricusarono seguirlo, apprese le navi e le robe che una fiera procella
spinse sulle coste di Sicilia, ed impinguò il fisco colle spoglie dei
proprj commilitoni.

Le viscere di Luigi furono deposte nella badia di Monreale presso
Palermo; il suo corpo traversò l’Italia, fra universale venerazione; le
madri cercavano le monete coll’effigie di lui per appenderle al collo
de’ figli; e pochi anni dopo Bonifazio VIII lo santificava esclamando:
— Esulta, Casa di Francia, d’aver dato al mondo un principe sì grande;
esulta, popolo di Francia, d’avere avuto un re sì buono».

Gregorio X, ch’era nunzio in Palestina quando fu eletto pontefice[416],
adoprò il breve suo regno a ricomporre in pace i Cristiani perchè
recuperassero Terrasanta; a tutti i sovrani consentì di levare le
decime ecclesiastiche per sei anni onde armare; Filippo di Francia,
Edoardo d’Inghilterra, Giacomo d’Aragona, Carlo di Sicilia aveano
promesso crociarsi, e Rodolfo imperatore guidarli; Gregorio radunò
all’uopo anche il concilio generale di Lione che dicemmo, ma tutta la
macchina cadde colla sua morte (1276).

E qui finiscono le crociate. Le ampie conquiste in Oriente trovavansi
compendiate nella città di Acri, nella quale accoglievansi i
rappresentanti de’ re di Gerusalemme, di Cipro, di Sicilia, di Francia,
d’Inghilterra, d’Armenia, i principi d’Antiochia e di Galilea, i conti
di Giaffa e di Tripoli, il duca d’Atene, il patriarca gerosolimitano,
i cavalieri del santo Sepolcro, del Tempio, di san Lazzaro, il nunzio
del papa, e Genovesi, Veneti, Pisani. Ognuno aveva palazzi e quartiere,
dove vivea indipendente e colle proprie leggi ritornate personali,
sicchè ben cinquantotto tribunali esercitavano diritto di sangue;
pel qual tenore ciascuno comandava, nessuno obbediva. Opposti anche
d’interessi, agitavano incessanti discordie: spesso un litigio nato
a Pisa o in Ancona, combattevasi da una all’altra delle case d’Acri,
ridotte in fortezze.

Un Veneziano batte un ragazzo genovese, i Genovesi l’han per pubblico
oltraggio, e assalito il quartiere dei Veneziani, quali feriscono,
quali fugano. Questi preparavansi alla rappresaglia, ma qualche
prudente sopì quel fuoco. Però, come se ne intese in Genova: «dissero
tutti: _Ora ne sia preso tale vendicamento, che mai non sia obliato;_
le donne dissero ai loro mariti: _Noi non vogliamo più niente di nostre
doti, nè per morte nè per vita; spendetelo per la vendetta;_ e le
pulcelle dissero ai loro padri, ai loro fratelli ed agli altri parenti
loro: _Noi non vogliamo mariti: tutto ciò che ci dovreste donare per
dote, spendetelo per vendicarci de’ Veneziani, e voi sdebitatevene
portandoci le loro teste_»[417]. Fu dunque armata una spedizione: una
nave veneta, che un Genovese avea compra dai pirati, è presa e ripresa,
e tutto va a chi peggio: tredici navi arrivate da Venezia bruciano le
genovesi sprovvedute nel porto, e ajutate da’ Pisani e Marsigliesi
respingono altre galee venute in soccorso de’ nemici, ne guastano
le canove, i palazzi e una mirabile loro torre, di cui molte pietre
spedirono in patria. Il papa s’intromise di pace; ma le ire coperte
non estinte divamparono allorquando i Genovesi ebbero ottenuto nella
ripigliata Costantinopoli i quartieri e i privilegi che prima erano
goduti dai Veneziani. I quali tanto fecero, che stornarono dai Genovesi
l’animo di Michele Paleologo, e rinnovarono con esso amicizia.

Lottanti fra sè, tutti si trovavano deboli a fronte de’ Musulmani;
mentre Europa, disingannata da tanti tentativi falliti, assorta
in interessi _più positivi_, cioè egoistici, pensava a tutt’altro
che soccorrerli. Frattanto i Musulmani procedevano, e l’emir Kalif
Ashraf pose assedio ad Acri, ultimo asilo della croce. Papa Nicola IV
raddoppiò di zelo in provocare a soccorrerla; Parma vi spedì seicento
persone, alquante le altre città, e per trasportarle Venezia dispose
venti galee, sette ne prometteva Giacomo re di Sicilia; soccorsi
parziali e perciò inadequati; e dopo lunga resistenza anche Acri fu
espugnata (1291). Vuolsi che trentamila Cristiani vi fossero sgozzati;
la badessa di Santa Chiara, veneziana, persuase le sue monache
di troncarsi le narici per sottrarsi alla libidine e ai harem de’
Musulmani; le navi genovesi poterono salvare alquanti, fra cui il re di
Cipro; altri rifuggirono a Venezia, che gli accoglieva nella nobiltà;
e ne’ paesi consacrati dalle memorie di Cristo più non risonò se non —
Non v’è altro dio che Dio, e Maometto è suo profeta».

All’annunzio di quella disgrazia, che pur doveasi aspettare e
poteasi prevenire, gli Europei e massime gl’italiani ulularono di
tardo dolore e sgomento, e Bonifazio VIII ritentò una crociata. Ma
più non erano i tempi quando la pietà e la speranza del paradiso
eccitavano l’entusiasmo; quando i papi parlavano ai monarchi in nome
del Cielo sdegnato, rinfacciandone le colpe, e imponendo prendessero
la croce per espiarle; anzi i re, tutt’assorti nel grande impegno
di mozzare l’autorità pontifizia, rifuggivano dal secondare imprese
che l’avrebbero accresciuta o almeno attestata. Solo i Genovesi, per
redimersi dall’interdetto, gli diedero ascolto, e le donne, quasi a
raffaccio degli uomini, assunsero la croce e l’armi. L’impresa svampò,
ma Genova conservava fin testè nel suo arsenale le armadure di quelle
eroine, e nell’archivio le congratulazioni del papa.

Dopo d’allora, alla crociata, come impresa comune dell’Europa, più
non si pensò da senno. Bensì i Genovesi verso il 1300 ne prepararono
una contro i corsari barbareschi, ma fu uno stuzzicarli; e moltissimi
navigli uscirono d’Africa alla vendetta, e intercettarono lungamente
il commercio. Qualche parziale tentativo si rinnovò, e nel 1345
specialmente si eccitarono i Cristiani contro i Saracini, e molti
miracoli vennero raccontati. Dicevasi che presso la città d’Aquila
fosse apparsa Nostra Donna col Bambino in grembo avente in mano
una croce, e ciascuno potè vederlo più fulgido del sole, e tutti i
fanciulli che in quel giorno vi nacquero erano segnati d’una crocetta
sulla spalla diritta. Ciò mosse molti a voler combattere gl’Infedeli,
e frà Ubertino de Filippi vi rinfocava la gioventù fiorentina, e molti
lo seguirono in Siria, tra cui frà Francesco da Carmignano ingegnere e
dieci altri Domenicani. Ivi oppugnarono non sappiam bene quale città,
e sostennero fra altre una battaglia presso Tiberiade contro più d’un
milione di Musulmani: s’aggiunge che un’apparizione di san Giovanni
Battista confortò i Cristiani al vincere: e i cadaveri de’ nostri si
riconosceano dall’apparire sul capo di ciascuno un fuscelletto portante
un fiore bianco a modo d’ostia, attorno al quale si leggea cristiano;
e sopra di loro si udirono cantar versi dolcissimi e _Venite, benedicti
patris mei_[418].

Di buon’ora i frati Francescani eransi piantati in Terrasanta, e vi
si mantennero a custodia del santo sepolcro anche dopo ricaduto in
man dei Turchi: nel 1212 Ahmed-scià sultano dava loro il diritto di
rimanervi, e l’anno appresso Omer permetteva ristaurassero la chiesa
di Betlem. Roberto re di Napoli volle che questa loro dimora divenisse
legittima, e a denari nel 1342 comprò dal sultano il diritto che i
Francescani dimorassero in perpetuo nella chiesa del santo sepolcro,
e vi celebrassero gli uffizj divini: del che si fece carta, ove ad
esso re e a Sancia moglie sua son pure conceduti il cenacolo e la
cappella dove Cristo si mostrò a san Tommaso; la qual Sancia sul
monte Sion fe costruire una casa, in cui mantenere a sue spese dodici
Francescani[419].

Nel 1386 il re di Cipro, d’accordo col granmaestro di Rodi, volendo
metter fine alle piraterie degli emiri di Siria e del sultano, stanziò
d’assalire Alessandria; e i Veneziani lo secondarono, sì per le istanze
del papa, che per la speranza di assicurarsi quel commercio senza le
umiliazioni cui erano ridotti. Di fatto Alessandria fu presa, arsa la
flotta egizia; ma il sultano ricomparve ben tosto, sicchè i Cristiani
furono costretti ritirarsi, poche ricchezze trasportando seco, e
lasciandovi acerbissimo odio, che si sfogò sui nostri colà dimoranti e
sulle merci di Venezia, la quale così ebbe guasti i proprj traffichi.

Soli i pontefici mai non gettarono ogni speranza di liberare
Terrasanta, e questo fu il tema di declamazioni poetiche e qualche
volta di ragionate scritture. Fra gli altri, Marin Sanuto, cronista
veneto, vide il vero quando annunziò che ruina degli stabilimenti
cristiani in Palestina erano i sultani d’Egitto, e che potenza di
questi era il commercio nell’India, lo perchè consigliava ad esaurirne
la fonte. A tal uopo viaggiò cinque volte nell’India, e se altro non
potè, trasse notizie sui paesi del Mezzodì e del Levante. Il suo libro
_Secreta fidelium Crucis_ (1321), cui aggiunse un planisfero, divise
in tre parti ad onore della Trinità, e perchè tre sono le maniere
efficaci di rimettersi in salute, il siroppo preparatorio, la medicina
opportuna, il regime. Alla crociata vuole egli persuadere, non più
per entusiasmi devoti, ma da mercante ed economista; onde ai testi
soggiunge la lista delle spezie che traggonsi per via di Terrasanta,
quanto costino, quanto il trasporto: la migliore opportunità gli sembra
uno sbarco in Egitto, che con dieci galee crede potersi bloccare;
e chiuso quello, l’islam è ferito nel cuore. Divisa appienissimo
uomini, viveri, denaro, sempre intento a ringrandire Venezia, di cui
dev’essere tutta la flotta, e i cui marinaj crede soli capaci a guidar
le navi tra i bassi canali del Nilo: designa la forma e struttura delle
galee imbattagliate e delle navi da trasporto, alcune incamattate, o
come oggi diciamo, mantellate: descrive minutamente i mangani colle
dimensioni e proporzioni, e le balestre lontanarie; l’esercito di
sbarco sommi a quindicimila fanti, trecento cavalieri. I precetti
circa gli accampamenti desume da Vegezio e da Cesare: dimostra pratica
nell’arte delle fortezze, secondo l’età sua, e ne dà saggio in una
graziosa parabola. La spesa sarebbe tornata a quattordici milioni[420];
e tale disegno offrì alla sua patria e a tutte le corti, e n’ebbe lode
e trascuranza.

Guido da Vigevano, medico di Enrico VII imperatore, nel 1335
stese precetti igienici e militari per difendersi dai Saracini e
assalirli[421]. Frà Filippo Bruserio da Savona, professore di teologia
a Parigi, da Benedetto XII spedito nel 1340 ambasciadore a Usbek
kan del Capciac, con Pietro dall’Orto e con Alberto della colonia di
Caffa, per impetrare la libera predicazione del cristianesimo attorno
al mar Nero, scrisse il _Sepolcro di Terrasanta_, esponendo i mezzi
di ricuperarlo. È notevole che i primi trattatisti d’arte militare
ne davano per titolo il ricupero della Palestina, quasi il solo che
potesse scusare quel feroce sviluppo della forza e dell’ingegno:
Antonio da Archiburgo trentino nel 1391 stese su ciò un trattato,
or manoscritto nella biblioteca nazionale di Parigi; Lampo Birago
milanese, protetto da Francesco Sforza, propose una crociata tutta
d’italiani, con milleducento cavalli, quindicimila fanti e cinquemila
cavalleggieri forestieri, che sbarcata in Morea suscitasse i popoli, e
in due o tre anni compirebbe l’impresa[422].

Dante querelava i suoi contemporanei che il sepolcro di Cristo
lasciassero in man de’ cani, e che esso «poco toccasse ai papi la
memoria»[423]; e colloca in paradiso Goffredo, Cacciaguida ed altri
Crociati. Petrarca esortò alla crociata nella canzone — O aspettata
in ciel, beata e bella». Annio da Viterbo nel 1480 predicò a Genova
con immenso applauso le future vittorie de’ Cristiani sui Turchi,
dedotte da passi dell’Apocalisse. L’Ariosto fra le inesauribili sue
celie trovava un accento elevato per mostrare quanto meglio varrebbe il
combattere i Turchi che non il nocersi a vicenda i Cristiani. Il Tasso
dirigeva a ciò tutto il nobile suo poema, sperando pure che _il buon
popolo di Cristo_, tornato una volta in pace, tenterebbe _ritogliere
l’ingiusta preda_ al Musulmano. Altri pure innalzavano esortazioni
generose e inascoltate.

Chi realmente continuò la guerra contro i Musulmani furono da una
parte i Veneziani, fattisi antimurale dell’Europa, che negligeva di
sostenerne allora gli sforzi, salvo poi a codardamente vilipenderli;
dall’altra i cavalieri del santo Sepolcro, che si ricovrarono prima
a Cipro, poi a Rodi, infine a Malta, sempre col voto di non cessar
guerra agl’Infedeli. Dappoi la generosità si ridusse negativa e
beffarda, fu moda il declamare contro quelle spedizioni che fecero
perire tanti uomini inutilmente. Lasciam via che non perirono quanti
per le epiche guerre di Roma o per le ambiziose di Napoleone; ma colà
morivano volenti e persuasi, non divelti alle case per ordine d’un re,
ma lieti di dar la vita in servigio di Dio ed espiazione delle colpe, e
affrontare una morte che apriva il paradiso.

I Musulmani erano nemici d’ogni civiltà; conveniva respingerli:
sterminavano ferocemente i Cristiani; conveniva punirli: minacciavano
di nuova barbarie l’Europa; conveniva prevenirli, assalendoli ne’
loro paesi: e se l’intento fosse riuscito, chi non vede quanto diverse
sarebbero procedute le sorti della civiltà?

Già era stato vantaggio il mandare in Asia a sfogare l’umor battagliero
que’ tanti che turbavano la patria; predicatori e papi volendo
concordare i Cristiani alla santa impresa, condussero qualche pace fra
tante battaglie, e la tregua di Dio copriva chiunque avesse preso la
croce. Mentre il castellano era ito in Palestina, il villano rimasto a
casa respirava dalle oppressioni; ricorreva all’autorità del Comune o
del re, invece di quella del feudatario; benchè incatenato alla gleba,
il signore non potea vietargli di crociarsi; anzi tanti servi passavano
oltremare, che fu imposta la _decima saladina_ a quei che il facessero
senza beneplacito del padrone. Anche quelli che v’andavano per obbedire
a questo, svincolati dalla schiavitù locale, disabituavansi dalla
ereditaria servilità; aveano diviso i pericoli, gli stenti, la gloria
del padrone, forse aveanlo salvato dal pugnale d’un Assassino tra le
convalli del Libano, o dalla scimitarra di un Turco, o diviso con esso
una ciotola d’acqua che gli valse la vita; erano dormiti al suo fianco
nell’accampamento, pericolati nella lotta; l’avoltojo del castello
erasi fatto vicino al lepre della valle non per isbranarlo ma per
congiungere le forze.

Nell’assenza dei baroni, i Comuni s’invigorivano, e strappavano a
quelli la prepotenza di qualche antico abuso; o il barone stesso dava
in pegno o vendeva il feudo o qualche privilegio per far denari,
o morendo li lasciava vacanti. La giustizia era resa con maggior
regolarità dal clero, la campagna avea pace, e l’abbassarsi dei nobili
spianava la strada ai cittadini: sicchè quelle imprese, spinte dal
clero, eseguite dalla nobiltà, realmente fruttarono pel popolo. Esse
poi indicavano un miglioramento nella società, poichè non si trattava
di conquistare e far servi, ma di procacciarsi la vita eterna e di
salvare dall’inferno tanti Infedeli. Di mezzo alle parziali agitazioni
della feudalità nasceva un pensiero di gloria, d’avvenire, di santità;
lampeggiavano il bello e l’ideale fra i popoli e gli eserciti, i quali
correvano a morte per dar trionfo alla verità: preludio dei tempi
quando la guerra non si farà che per la pace.

Ambizione, avarizia, altri vizj accompagnarono e rovinarono quelle
imprese, ma pure nessun esercito fu più generalmente preoccupato
dall’idea morale; il popolo era spinto da sentimento religioso, bene
o male interpretato, ma superiore a calcoli personali; nei cavalieri
videsi un’umiltà, un’abnegazione, mirabili fra la superbia e l’avidità
d’imprese di quel tempo, non gloriandone sè ma Dio; tutti i combattenti
riconosceano per fratelli, dacchè tutti la croce segnava. Quando il
villano e il signore, il re e il vassallo, il Milanese, il Bretone,
il Veneto si associavano nel nome di Cristiani, costumavansi a idee
d’uguaglianza. Accanto ai baroni radicati al terreno sorgeva la
nobiltà mobile de’ cavalieri chiamati per professione a quanto v’ha
di generoso e disinteressato: come in imprese sante, molte paci si
facevano in occasione di esse, molte colpe si riparavano: v’andavano
anime straziate dai rimorsi a rigenerarsi, o spossate dai disinganni a
ripigliar coraggio.

Amedeo VI, nell’atto di salpare da Venezia per Terrasanta, esaminò la
propria vita, e si risovvenne d’un Ansermeto Barberi che lungo tempo
avea tenuto prigione per furto e che poi fu scoperto innocente, e
gli fece dare ducento fiorini d’oro[424]. Veleggiò poi in una galea
vagamente dipinta, colla poppa a foglie d’oro e argento; sull’azzurra
bandiera di Savoja sventolava l’effigie della Madonna, e su altre
la croce d’argento in campo rosso, coi nodi d’amore, emblema d’esso
principe, e il teschio del leone, e il cimiero.

Lucia, monaca in Santa Caterina di Bologna, s’avvide che un giovane
veniva ogni giorno a mirarla alla tribuna ove sentiva messa, onde non
si presentò più che dietro la gelosia. L’innamorato giurò consacrarsi
a Dio come la sua cara, e passato in Palestina, s’avventò nelle
battaglie. Fatto prigione, e messo ai tormenti perchè rinnegasse la
fede, esclamò: — Santa vergine, casta Lucia, se vivi ancora, sorreggi
colle tue preghiere chi tanto ti amò; se in cielo ti bei, propiziami il
Signore». Appena detto, fu preso da sonno profondo, e allo svegliarsi
trovossi catenato, ma in patria e vicino al monastero della sua donna,
la quale gli stava allato sfolgorante di bellezza. — Sei tu viva
ancora, Lucia?» domandò egli; e quella — Viva sì, ma della vita vera;
va e deponi i tuoi ferri sul mio sepolcro, ringraziando Iddio». La
casta era morta il giorno ch’egli abbandonò l’Europa[425].

Federico Barbarossa, giovinetto ancora, innamorò di Gela figlia d’un
suo vassallo; ed ella rispose di verecondo amore, e non si tenendo
degna d’averlo sposo, l’indusse a crociarsi. Sull’addio egli esclamò:
— L’amor nostro è eterno. — Eterno», rispose ella, lasciando cascar la
testa su quella dell’amante. Egli va, vince e ritorna, e per la morte
del padre trovatosi duca, vola alla casa di Gela; ma non vi trova che
un viglietto, iscritto: — Tu sei duca, e devi scegliere una sposa da
par tuo. Della memoria di essere stata tua un anno, mi godrà l’animo
tutta la vita. L’amor nostro è eterno». Erasi resa monaca; e Federico,
nel boschetto ove si era congedato da lei, pose la prima pietra della
città di Gelnhausen.

A Torre San Donato in val d’Arno fu predicata la croce, e consegnato
lo stendardo del popolo a Pazzino de’ Pazzi, il quale raccontano
montasse primo sulle mura di Gerusalemme, e da Goffredo avesse in dono
tre scaglie del santo sepolcro, colle quali in patria accese il fuoco
benedetto, e si conservarono poi ne’ Santi Apostoli, e ne derivò a
Firenze la festa dello scoppio del carro (vol. V, pag. 554). Anche nel
1220, «quando fu presa Damiata, l’insegna del Comune di Firenze, il
campo rosso e il giglio bianco, fu la prima che si vide in sulle mura
per virtù de’ pellegrini toscani, che furono de’ primi combattendo
a vincere la terra; e ancora per ricordanza il detto gonfalone si
mostra in Firenze per le feste nella chiesa di San Giovanni al Duomo»
(VILLANI). A Verona si vuole che i reduci Crociati applicassero i nomi
alla montuosa vicinanza verso nordovest, che diconsi Calvaria (_Monte
San Rocco_) e Valdomia (_Val Domini_); e dentro Nazaret, Betlem, Monte
Oliveto[426]. Alberto vescovo di Brescia portava da Terrasanta un
grosso pezzo della santa croce, che chiuso in teca ornata di lamine
argentee istoriate, conservasi nel duomo di quella città, dove anche la
_croce del campo_, che credesi fosse portata in cima a un vessillo dai
crociati in quella spedizione. A San Geminiano in Toscana pretendono
che i Baccinelli andassero con altri alla prima crociata, e ritornando,
colle spoglie de’ nemici, ergessero una magione di Templari sotto
l’invocazione di San Jacobo.

Della credulità si abusò per moltiplicare reliquie, e non fu paese
che non volesse averne di Terrasanta; e ciascuna fu autenticata da
miracoli, certo non meno credibili delle mille baje che la critica
moderna raccoglie ogni dì dalle gazzette, e dalle storie che sulle
gazzette si compilano.

Alcuni monaci portarono da Gerusalemme a Montecassino un pezzo del
tovagliuolo con cui Cristo asciugò i piedi agli apostoli; e vedendosi
poco creduti, il posero in un turibolo, e all’istante divenne color
di fuoco, e ne fu tolto intatto, e riposto fra oro, argento e gemme.
Altri pellegrini navigando con uno de’ santi chiodi, giunti davanti
a Torno sul lago di Como, non poterono più progredire, e dovettero
lasciarlo colà, dove si venera ancora. Allorchè Saladino spediva in
dono all’imperatore di Costantinopoli la vera croce, un Pisano trovò
modo d’involarla, e traversando i mari a piede asciutto, la recò alla
sua patria: ma un Dondadio Bo Fornaro genovese diceasi aver trovato
in una nave di Veneziani essa croce, e toltala per arricchirne la
sua città; e questi doppj sono vulgare soggetto d’epigrammi. L’anno
che Acri fu presa, parve che la santa casa dove Cristo era cresciuto
sdegnasse rimanere in una terra contaminata da Infedeli, e da Nazaret
fu dagli Angeli trasportata a Tersacto di Dalmazia: statavi tre anni,
eccola trasferita di qua dall’Adriatico, e deposta in una macchia sui
poderi di una Lauretta di Recanati: i pastori la mattina trovarono
quest’edifizio dove mai non n’aveano veduto, e tosto cominciò affluenza
di forestieri e di doni, tanto che là presso si fondò una città detta
Loreto.

Roma fu piena di devoti cimelj, ed oggi ancora i sacristani vi
riportano continuamente coi loro racconti ai tempi delle crociate e
ai portenti compilati nel libro de’ _Sette Viaggi_. Padova tiene le
spoglie di tre degli Innocenti, di Levante portate dal beato Giuliano
in Santa Giustina. L’altare di santo Stefano a Cremona fu consacrato
il 1141 col porvi alcun che de’ vestiti di Maria Vergine, della
porpora onde fu beffeggiato Cristo, del legno della croce, del santo
sepolcro. A Bologna fra Vitale Avanzi depose una delle idrie in cui
Cristo mutò in vino l’acqua, e ogn’anno esponevasi nella chiesa de’
Servi la prima domenica dopo l’Epifania: un altro di quei vasi era
nella certosa di Firenze. Genova nella crociata dalla Licia portò il
corpo del Battista, e da Cesarea il sacro catino in cui fu operata la
consacrazione nell’ultima cena; dal prode Montaldo, che l’avea ottenuta
dall’imperatore Giovanni Paleologo, ebbe in dono l’effigie di Cristo,
fatta fare da Abgaro re di Edessa, veneratissima in San Bartolomeo,
benchè anche Roma si vanti tenerla. A un Lucchese ito a Gerusalemme
vien rivelato in estasi che il volto santo ed altre reliquie del
Salvatore giaciono ignorate nella cattedrale di Lucca, dove rinvenute,
furono poste in devota venerazione. Non taciamo il santo latte a
Montevarchi, donato a Guido Guerra da Carlo d’Angiò; sul quale diceva
un valente scrittore che «la fede è buona, e salva ciascuno che l’ha;
e chi archimia sì fatte cose, ne porta pena in questo e nell’altro
mondo».

I Pisani vollero dormire dopo morti entro terra della Palestina, e ne
trasportarono di che empire il loro cimitero. I Veneziani recarono da
Scio il corpo di sant’Isidoro, collocandolo in San Marco, dove anche
la pietra dell’altare della cappella del battistero; da Cefalonia san
Donato, ch’è in Santa Maria di Murano; da Costantinopoli santo Stefano,
san Pantalèone, san Giacomo, e l’altre reliquie onde sono ricchissimi
San Giorgio e San Marco. Il cardinale Ugolino, che poi fu papa Gregorio
IX, persuase il doge a fabbricare nelle lagune Santa Maria Nuova di
Gerusalemme, a memoria d’altra del titolo stesso, allora occupata dai
Musulmani.

D’altro genere reliquie piacquero agl’italiani, i capi d’arte della
Grecia e dell’Asia. Già era costume a Veneziani, Pisani e Genovesi
trasportarne; e le loro cattedrali, cominciando fin dalla vetustissima
di Torcello, furono, si può dire, fabbricate con avanzi antichi. Si
estese quest’usanza nelle crociate, e massime da Costantinopoli i
Veneziani trassero insigni lavori, fra i tanti che andarono perduti
in quel fatto; e i cavalli della facciata di San Marco, e i leoni
dell’arsenale, le colonne di San Marco e Teodoro sono trofei di buon
gusto e di violenza.

Alle crociate si riferiscono pure molte fondazioni di spedali per
lebbrosi e pellegrini; e buon numero ne alloggiava in Genova la
commenda di San Giovanni in Pre, del pari che l’ospedale di San
Lazzaro, cui arrivavasi per l’unica via che allora sboccasse in
Polcevera, e un altro in Savona.

Le genealogie vollero tutte innestarsi sopra le crociate, e fu vanto
l’ostentare nel proprio blasone la croce. Anzi il blasone ci venne
dalle crociate e dalla cavalleria, con tutta la raffinatezza degli
stemmi e delle divise. Finchè il cavaliero combatteva attorno al suo
castello, qual mestieri avea di distintivo? uscendo lontano, ciascuno
assumeva una divisa, cioè esprimeva l’affetto o l’intento particolare,
mediante il colore della sopraveste e del cimiero, o qualche disegno
fatto sul pezzo più insigne dell’armadura, qual era lo scudo. Quegli
scudi poi si sospendeano nelle sale avite, testimonianza ai fasti e
vanto ai figli che si piacquero di adottare l’insegna paterna, e così
gli stemmi diventarono ereditarj, e distintivo non più dell’individuo
ma delle famiglie. Nella presente uguaglianza più non è di verun conto
l’araldica: ma lungamente fu arte di arguto studio il disporre gli
stemmi, combinarne gli elementi, cioè i colori e le figure, e leggerli,
e assicurarli come titoli domestici. Se ne moltiplicarono poi gli
elementi e la disposizione, ma sempre i più vantati furono quelli che
mostravano la croce, come indizio che un avo era stato a combattere in
Palestina. I Michieli di Venezia portavano sopra una fascia d’argento i
bisanti d’oro, perchè il doge Domenico Michiel alla crociata, venutogli
meno il denaro, pagò con pezzi di cuojo, che poi al ritorno cambiò in
sonanti. I Visconti di Milano vantavano che Ottone di loro famiglia
avesse, alla prima crociata, ucciso un gigante che portava per cimiero
un serpe con un fanciullo in gola; figura ch’essi adottarono. Il
cardinale Giovanni, legato in Terrasanta, ne riportò la colonna della
flagellazione, che la famiglia Colonna assunse per stemma, d’argento
in campo azzurro; aggiungendovi la corona quando Stefano ebbe coronato
l’imperatore Lodovico il Bavaro, e le quattordici bandiere turche che
Marcantonio acquistò alla battaglia di Lépanto.

Ed altre famiglie dallo stemma dedussero il nome; mentre d’alcune
dietro al nome fu inventato lo stemma, con quelle che si dissero armi
parlanti, come un orso per gli Orsini di Roma e gli Orseoli di Venezia,
un gelso pe’ Moroni, un majale pe’ Porcelletti, un gambaro pei Gambara,
un bove pei Vitelleschi, i Bossi, i Boselli, i Cavalcabò, le coste pei
Costanzo, la carretta pei Del Carretto, pei Canossi un cane coll’osso
in bocca, per gli Scaligeri la scala portante un’aquila. Il vulgo pure
volle avere i suoi stemmi, e il tesserandolo e il merciajo adottava
un’insegna che di padre in figlio trasmetteasi con sollecita cura di
conservarla incontaminata.

I nostri videro il lusso orientale, e si proposero imitarlo; la seta si
propagò, e i tessuti serici di Damasco e quelli di pelo di camello ne
eccitarono l’emulazione; a Venezia s’imitarono i Vetri di Tiro, e ben
presto si fabbricarono specchi di cristallo e conterie; si conobbero
i lavori a cesello e all’agiamina, l’applicazione dello smalto; e
l’oreficeria ebbe grande esercizio nello incastonare le tante gemme e
ornare le tante reliquie tolte all’Oriente.

Esteso il viaggiare non a soli negozianti ma a moltitudini innumere,
vennero sotto gli occhi altri costumi, la qual cosa chi non sa quanto
serva a digrossare i proprj? I Settentrionali in Italia trovavano
civiltà ben più raffinata; a Bologna udivano leggere le Pandette,
in Salerno e a Montecassino scuole mediche, in Sicilia e a Venezia
regolati governi, e i cittadini congregati dar l’assenso alle
deliberazioni del doge; e Giacomo di Vitry, storico di quelle imprese,
ammirava questi Italiani, segreti ne’ consigli, diligenti, studiosi nel
procurare le pubbliche cose, provvidi del futuro, repugnanti da ogni
giogo, di loro libertà acerrimi difensori. Anche i nostri avevano di
che imparare sia dalla civiltà greca ancora in piedi, sia dall’araba
allora fiorente, sia anche dal regolare governo istituito dalle Assise
di Gerusalemme.

I metodi allora introdotti dalla Chiesa per raccorre la decima e le
limosine servirono di scuola per esigere le tasse meno arbitrariamente.
E poichè a queste aveano dovuto sottoporsi anche gli ecclesiastici,
s’imparò a farli coadjuvare alle pubbliche gravezze.

Romanzi e novelle a josa passarono dall’Asia in Europa, eccitando e
pascendo le giovani immaginazioni. La filosofia si valse di quanto le
aveano aggiunto le scuole arabe; la medicina, se non metodi, adottò
farmachi orientali, droghe nuove, nuovi composti; razze di cavalli
arabi, cani da caccia vennero portati; e se Federico II ebbe elefanti
a sola pompa, i Pisani si valsero dei camelli per coltivare la
fattoria di San Rossore, dove ancora non sono dismessi. La cannamele
avea ristorato la sete de’ Crociati, che la trapiantarono in Sicilia,
donde passò in Ispagna, e di quivi a Madera e all’America, per
procacciarci uno de’ condimenti oggi più usitati, lo zuccaro. Certe
cipolle di Ascalona, certe prugne di Damasco allora arricchirono i
nostri giardini; e se a torto si crede venuto di là il granoturco[427],
v’imparammo l’uso dell’allume, dello zafferano, dell’indaco. Vorrebbe
credersi che la vista degli aerei edifizj orientali e degli emisferici
greci producesse l’ordine gotico, certo esteso in quel tempo; e i
furti fatti da Pisa, Genova, Sicilia, Venezia ridestarono l’amore delle
arti belle, che, compostesi a quegli esemplari, s’accostarono ai segni
dell’eleganza.

Tanto movimento di popolo aumentò la marineria, del che principale
vantaggio trassero gl’italiani, i quali lautamente guadagnarono dal
trasportare i Crociati, poi stabilirono banchi su tutte le coste della
Siria, del mar Jonio e del Nero, e convennero di vantaggiosi privilegi
nelle terre sottomesse. Le navi si migliorarono[428], e a’ lenti
tragitti per terra si surrogarono i viaggi per acqua. A vantaggio de’
pellegrini si stesero itinerarj, che, se erano dettati dall’entusiasmo,
valsero però tanto quanto a migliorare la geografia[429].

Continue relazioni mantenne l’Italia coll’Oriente, e ne sono piene
le cronache piemontesi di Benvenuto da San Giorgio; le famiglie più
insigni legarono parentadi coi principi levantini, e sei ne avvennero
tra i marchesi di Monferrato e gli imperiali di Costantinopoli; il
titolo di re di Gerusalemme e di Cipro ornava i duchi di Savoja prima
che altro regio acquistassero. Gli stabilimenti italiani colà durarono
più che quelli d’altra qualsiasi gente, e in modo si diffusero, che
l’italiano era lingua comune de’ traffici sulle coste.

Lasciam dunque ad altri deridere ciò che eccitò l’entusiasmo di due
secoli; e non crediamo inutili queste imprese, che diedero tanto
stimolo al sentimento, alla curiosità, all’immaginazione.


  FINE DEL TOMO SESTO E DEL LIBRO OTTAVO




INDICE


LIBRO OTTAVO

  Capitolo    LXXXI.  Origine dei Comuni                   pag. 1
      »      LXXXII.  Effetti dei Comuni. Nomi e titoli.
                        Emancipazione dei servi             »  60
      »     LXXXIII.  I Comuni lombardi. Lotario II e
                        Corrado III imperatori. Ruggero
                        re di Sicilia. Arnaldo da Brescia   »  88
      »      LXXXIV.  Federico Barbarossa                   » 112
      »       LXXXV.  Ordinamento e governo delle
                        Repubbliche                         » 153
      »      LXXXVI.  Ultimi Normanni in Sicilia.
                        Enrico VI                           » 218
      »     LXXXVII.  Innocenzo III. Quarta crociata.
                        L’impero latino in Oriente          » 242
      »    LXXXVIII.  Ottone IV. Sviluppo delle
                        Repubbliche, e secondo loro
                        stadio. Nobili e plebei in lotta.
                        Guelfi e Ghibellini                 » 268
      »      LXXXIX.  Frati. Eresie. Patarini.
                        Inquisizione                        » 313
      »          XC.  La Scolastica. Efficacia civile
                        del Diritto romano e del canonico.
                        Le Università. Le Scienze occulte   » 356
      »         XCI.  Federico II. Seconda guerra
                        dell’investitura                    » 415
      »        XCII.  Fine degli Svevi e della seconda
                        guerra dell’investitura             » 472
      »       XCIII.  I Mongoli. — Fine delle crociate e
                        loro effetti. Gli stemmi            » 507




NOTE:


[1] SAVIGNY, _Storia del Diritto romano_; — PAGNONCELLI, _Dell’antica
origine e continuazione dei governi municipali in Italia_, 1823 —
RAYNOUARD, _Histoire du droit municipal en France_, 1838.

[2] È l’opinione del Leo, _Entwickelung der Verfassung der
lombardischen Städte bis zu Friedrich I_, 1824; del RAUMER, _Ueber die
staatsrehtlichen Verhältnisse der italienischen Städte_; dell’EICHHORN,
di EKSTEIN, di BEHLMANN-HOLWEG, _Ursprung der lombardischen Städte
Freiheit_, 1846, in confutazione del Savigny, dell’Hegel ecc. Fra i
nostri la sostennero Cesare Balbo e Carlo Troya. Secondo questo, i
Romani spossessati da Autari mai più non entrarono nel Comune; bensì
i Romani giustinianei e teodosiani, cioè quelli sopravissuti in paesi
ove si mantennero in vigore il diritto giustinianeo e il teodosiano;
ma neppur questi mai non si pareggiarono ai dominatori, fin al tempo
di Ottone I, quando tolsero la superiorità ai Franchi; talchè non
ricuperarono i diritti antichi, ma acquistarono quelli dei vincitori.

[3] Dissi _quasi_, acciocchè non ci si opponga qualche menzione di
comunità. Nel 764, un Crispino fonda e dota la chiesa di San Martino
d’Ussiano, lasciandone il patronato ai vescovi di Lucca; e nel
descrivere i confini dei beni dice: _Alia petiola de terra mea, qui est
similiter tenente capite uno in via publica et in ipso rivo Caprio,
et vocitatur ad Campora _communalia__. Ma era il Comune de’ vinti,
o quel de’ vincitori? Più conchiuderebbe il diploma dell’imperatore
Lamberto (_Antiq. M. Æ._, VI. 341) che a Gamenulfo vescovo di Modena
nell’898 concede e conferma tutti i beni, e la giurisdizione sui
medesimi anche nella città, soggiungendo: _Sancimus etiam pretaxate
ecclesie, juxta antecessorum nostrorum decreta, loca in quibus predicta
civitas constructa est, stabilia maneant cum cancellariis, quos prisca
consuetudo prefate ecclesie de clericis sui ordinis ad scribendos
sue potestatis libellos et feothecarios habeat; vias quoque, portas,
pontes, et _quicquid antiquo jure eidem civitati ac curatoribus
reipublice solvebantur_, nostra vice liberam capiendi debitum ex eis
censum habeat potestatem..._ Qui respublica parmi abbia il senso che
sotto gl’imperatori romani, ed equivalga al fisco. Anche Lodovico II
nell’852, confermando alla chiesa di San Lorenzo di Giovenalta nel
Cremonese il mercato, l’acquedotto e altri diritti, comanda che _nulla
quelibet persona aut quislibet reipublice minister ullam contrarietatem
facere presumat_ (Antiq. M. Æ., II. 868). Merita pure riflesso la
costituzione di Carlo Magno del 787, dove conferma il dazio da pagarsi
ai porti, già istituito da re Liutprando, stabilendo quel che dovranno
pagare il vescovo di Comacchio, _et ceteri homines fideles nostri
Comaclo civitate commanentes_, sottraendoli dalle eccessive esigenze
dei Mantovani: ivi i Comacchiesi sono sempre trattati in corpo, non
come individui, nè come spettanti a un signore.

[4] Vedilo nel Canciani; e giudicato dal Savigny, V. 132. Hennel
ne scoperse una nuova copia nella biblioteca di Sangallo, che è
desiderabile venga pubblicata. Il signor Bunturini promise una nuova
lezione assai migliorata del testo udinese, che noi potemmo esaminare.
C. HEGEL (_Gesch. der italienischen Städtefreiheit_, Lipsia 1847)
attribuisce quel documento alla Curia Retiense cioè al paese de’
Grigioni.

[5] Uno de’ più antichi esempj raccolgo dal _Codice diplomatico
bresciano_, ove nel 781 Carlo Magno a Radoara badessa di San Salvadore
in Brescia conferma i possessi _sub immunitatis nomine; quatenus nullus
judex publicus ibidem ad causas audiendas, vel freda exigenda, seu
mansiones vel paratas faciendum, nec fidejussores tollendum, nec nullas
redibitiones publicas requirendum, judiciaria potestas quoquo tempore
ingredere nec exactare non presumat_.

Poi nell’822 Lodovico imperatore alle monache stesse, conforme alla
carta d’immunità concessa da suo padre, ordina che _nullus judex
publicus, vel quislibet ex judiciaria potestate in ecclesias aut agros
et loca et reliquas possessiones, ad causas audiendas, vel freda
exigenda... ingredi audeat; sed liceat conjugi nostrae_ (Giuditta)
_atque successores ejus cum omnes fredos concessos, et cum rebus_ VEL
HOMINIBUS LIBERIS _seu comendatis ad idem monasterium pertinentes, sub
immunitatis nostrae defensione quieto ordine possidere_.

[6] Vedi qui sopra la nota 3.

[7] Espone che il vescovo mandò a lui dicendo, _eandem urbem
hostili quadam impugnatione devictam, unde nunc maxime sævorum
Ungarorum incursione et ingenti comitum, suorumque ministrorum
oppressione tenebatur, postulantes ut turres et muri ipsius civitatis
rehedificentur studio et labore præfati episcopi, suorumque
_concivium_, et ibi confugentium sub defensione ecclesiæ beati
Alexandri in pristinum rehedificentur, et deducantur in statum_.
Alle quali suppliche annuendo, egli stabilisce che sia ricostrutta
_civitas ipsa pergamensis, ubicumque prædictus episcopus et _concives_
necessarium duxerint... Turres quoque et muri, seu portæ urbis... sub
potestate et defensione supradictæ ecclesiæ et prænominati episcopi
suorumque successorum perpetuis consistant temporibus; domos quoque
in turribus, et supra muros ubi necesse fuerit, potestatem habeat
aedificandi, ut vigiliæ et propugnacula non minuantur, et sint sub
potestate ejusdem ecclesiæ beati Alexandri. Districta vero omnia ipsius
civitatis, quæ ad regis pertinent potestatem, sub ejusdem ecclesiæ
tuitione, defensione et potestate predestinamus permanere etc._ Ap.
LUPO, lib. II. Merita troppo poca fede l’Odorici perchè si accolga
il documento del 13 maggio 909 da lui pubblicato, ove re Berengario
riferisce che Troilo Volungo e Pamfilo de Lanternis(?) _legati_
COMUNITATIS NOSTRÆ _de Lonato comitatus Brixiæ_ gli esposero i danni
recati dagli Ungheri, e a nome dell’arciprete Lupo, del clero, di tutta
la plebe di quel luogo, imploravano che, sovrastando ancora la rabbia
de’ Barbari, possano costruire fortezze e mura a difesa de’ fedeli e
delle cose sante; il che egli concede.

[8] Vedi MORIONDI, _Monum. Aquensia_, I. 7. 9. 14. 21. 26; — GIULINI,
II. 340. 353; — LEO, _Vicende delle costituzioni delle città lombarde_,
part. III. § 2.

[9] Ottone I al vescovo Anpaldo di Novara nel 969 concedeva la
giurisdizione della città e d’un circuito di 24 stadj, vietando
_ne aliquis ejusdem civitatis quandocumque habitator, murum ipsius
civitatis ad portas vel pusterulas faciendas sine episcopi jussu
frangere præsumat_.

Nel 1013 già Novara era in grado di resistere ad Arduino marchese
d’Ivrea, e nel 1110 ad Enrico V, e Ottone di Frisinga al tempo di
Barbarossa la qualificava _non magna, sed muro novo et vallo non modico
munita_.

[10] _Monumenta Historiæ patriæ_, Chartarum II. 49.

[11] _Antiq. M. Æ._, VI. 47; AFFÒ, II. 13.

Del 1037 Corrado conferma al vescovo d’Ascoli la donazione di Ottone:
_Omnem terram sui episcopii, tam ad matricam ecclesiam pertinentem
infra et extra civitatem suam, quam ad ceteras capellas sive
monasteria... Monetam etiam in civitate construere... et quidquid ad
regiam censuram et potestatem nostram pertinet, transfundimus in ejus
et successorum illius jus et dominium._ Lo conferma nel 1045 Enrico
re ad altri. _Archivio capitolare d’Ascoli._ Vedi _Giornale Arcadico_,
vol. XLIII.

[12] TIRABOSCHI, Storia della badia di Nonantola, II. 188: _Confirmamus
tam mutinensi ecclesiæ quam ejus civibus universos bonos usus quos
antiquitus habuerunt._

[13] _Prædictum districtum et aquam ac ripam Padicam omni theloneo seu
curatura atque ripatico a Dulpariolo usque ad caput Adduæ, cunctasque
piscationes cum molendinorum molitura et navium debito censu, et omnes
rectitudines et redibitiones et forum seu ceteras consuetudines, et
vias publicas, et cætera quæ in præceptis et notitiis antecessorum
nostrorum continentur._ Ap. CAMPI, _Hist. eccl._, I.

[14] _Antiq. M. Æ._, I. 708. E nel 1084 concedeva al monastero di San
Zenone a Verona _liberos homines, quos vulgo arimannos vocant... cum
omni debito, districtu, actione atque placito_.

Al 2 luglio 1070 Enrico IV re dona alla chiesa di Vercelli il Casale
coll’arimannia, e con tutto il servizio del contado Odalingo con tutti
gli arimanni, e del contado Albalingo con tutti gli arimanni, Ocesingo
con tutti gli arimanni, e così Momelerio, Selvolina, Redingo _cum
omnibus arimannis_. _Monum. hist. patr._, Chartarum I. p. 622.

[15] _Nullam deinceps vel eorum filii aut descendentes publicam
functionem vel angariam, seu ullum servitium aut ullam districtionem
cuique hominum faciant, vel usque in perpetuum persolvant; sed sub
potestate pretaxati monasterii perenniter permaneant, præter nostrum
regale fodrum quando in regnum istum devenerimus, et sculdassiam quam
comitibus suis singulis annis debent._ Ap. LUPO, lib. II.

[16] D’ARCO, _Nuovi studj intorno all’economia politica del municipio
di Mantova_, 1846.

[17] Paragonisi la nota 12.

[18] Di fatto Lotario II nel 1133 attribuiva a questa città _arimanniam
cum rebus communibus ad mantuanam civitatem pertinentibus_. Del
1056 si ha l’investitura _Elisei episcopi Mantuæ facta communi et
universitati et hominibus Mutuæ de tota aqua Padi_: al qual uopo due
_sindaci et procuratores communis_ pagarono ad esso vescovo quaranta
lire imperiali per essere investiti di quel diritto. Altrove i nobili
erano detti Lombardi; per es. negli statuti di Pisa, lib. I. rubr. 109:
_Non patiemur aliquem vel filium militis vel nobilem vel lambardum
etc._; nel registro dei censi della chiesa romana: _Quidam milites,
qui dicuntur Lambardi_; e ap. TARGIONI TOZZETTI, _Viaggi_, I. 89, ove
_Cattani et Lambardi de la Quercinola, Lambardi de Aquaviva etc._

[19] _Legge_ XXXI delle aggiunte alla Longobarda, e la IV delle _Leggi
longobarde_.

[20] CAMPI, _Hist. eccl._, I. 480.

[21] _Antiq. M. Æ._, I. 1020 e 493.

[22] _Monum. Hist. patriæ_, Chart. II. 191.

[23] _Ut omnes homines possint cum fiducia cambiare et vendere et
emere, juraverunt omnes cambiarii et speciarii, qui ad cambium vel
species stare voluerint, quod ab illa hora in antea non furtum faciant
nec treccamentum aut falsitatem, infra curtem Sancti Martini, nec
in domibus illis in quibus homines hospitantur... Sunt etiam insuper
qui curtem istam custodiunt, et quicquid male factum fuerit, emendare
faciunt._

[24] LUPO, _Cod. dipl. Berg._, tom. II. 621 e 773.

[25] TARGIONI TOZZETTI, _Viaggi_, I. 143.

[26] _Breve recordacionis de concordia hominum Clavennatum et
Pluriensium. Jurare debent quatuor homines de Clavenna et de Pìuri
de guidare comune de Clavenna et de Pluri et eorum bona et personas
bona fide, sine fraude in pace et in guerra; et de illis rebus quæ
venient eis inter manus _per istam consulariam_ non facient furtum, nec
consentient facienti; et illud quod remanebit in fine suæ consulariæ de
quæstu quod ipsi fecerint, partientur inter Clavennates et Plurienses,
ita scilicet ut Clavennates habeant tres partes, et Plurienses quartam
sine fraude: et si dispendium fuerit factum pro comuni de Clavenna,
sine fraude illi de Pluri solvere debeant quartam partem et Clavennates
tres partes etc._

È citato nella decisione che Anselmo Dell’Orto, console di Milano nel
1155, diede sopra una quistione fra i consoli di quei due luoghi;
riportata dal padre Allegranza, _Dell’antico fonte battesimale di
Chiavenna_. Venezia 1765.

[27] Il più antico statuto che si conosca fatto da una corporazione
in Lombardia sarebbe dell’835, con cui alla corte imperiale di
Castelvetere, donata a Santa Maria di Cremona, i canonici di questa
dettano statuti; che nessun uomo di quella venda o tenga albergo o
taverna senza licenza loro, pena trenta soldi: non tener giuoco o
bisca o meretrice; non rubare; non accoglier pubblico bandito o ladro;
e si stabilisce la pena per chi ferisca in rissa, tiri pei capelli,
faccia adulterio, guasti una fanciulla. I quali statuti furon letti in
presenza di molti uomini di Castelvetere, e ricevuti e giurati da essi.
— È pubblicato dall’Odorici nell’_Archivio storico_, nuova serie, tom.
II., pag. 39, ma potrebbe esser falso come altri di quella provenienza.

Un de’ primi atti di Comune sarebbe quello che cita esso Odorici al
969, in cui re Ottone al Comune ed università di Maderno, nel Bresciano
presso al Benáco, che aveangli mandato deputati per chieder la conferma
della loro immunità, rimette tutti gli ossequj, usi, dazj che ai
predecessori suoi soleano retribuire, assolvendo i Madernesi da ogni
nodo di servitù, dando facoltà di pesca e caccia per tutto il lago e
di farvi quel che credono, e considerandoli liberi con tutte le loro
adjacenze, vigne, oliveti, campi colti e incolti, mobili ed immobili,
telonei, ripatici, ostiatici; volendo che tutte queste cose vengano in
diritto e proprietà d’esso Comune e università di Maderno in perpetuo.
Peccato che l’Odorici non garantisca abbastanza i documenti che
produce: affinchè, s’egli non è uomo da ingannare, assicurasse pure che
non venne ingannato.

[28] Sotto l’896, Landolfo seniore indica che ad ognuna delle sei
porte di Milano i Romani avessero formato di quelle opere di difesa,
che essi chiamavano _procestre_ o _clavicule_, e noi _rivellini_; e
li dice altissimi e di pianta triangolare. Senza credere appartengano
ai Romani, se ne induce, primo, l’antichità di tali fortificazioni,
che alcuni vorrebbero inventate solo nel XV secolo; secondo, che la
città non doveva essere stata rasa affatto da Uraja, come ci vogliono
dare a credere, se trecent’anni dipoi v’aveva mura sì antiche da non
ricordarsene la costruzione.

[29] DANDOLI, _Chron._, lib. VIII. c. 16.

[30] _Antiq. M. Æ._, diss. II.

[31] _Monum. Hist. patriæ_, Chart. II.

[32] _Monum. Hist, patriæ_, 998.

[33] _Arch. diplom. sienese, Pergamene_, n. 14 e 21.

[34] _Constitutiones quas habent de mari sic iis observabimus, sicut
illorum est consuetudo. Nec marchionem aliquem in Tuscia mittemus sine
laudatione hominum duodecim, electorum in colloquio facto sonantibus
campants._ Antiq. M. Æ., diss. XLV.

_Incipit prologus constitutionum Pisanæ civitatis. Nobis Pisanorum
consulibus, constituta facientibus æquitashortando suasit, omnibus ea
scire atque intelligere volentibus, originem ipsorum et causam atque
nomen exponere, ne, ut ita dixerimus, quasi illotis manibus, nulla
præfatione facta, ex improvisu ad ipsa perveniant._

_Pisana itaque civitas, a multis retro temporibus vivendo lege
romana, _retentis quibusdam de lege longobarda_, sub judicio legis,
propter conversationem diversarum gentium per diversas mundi partes
suas consuetudines non scriptas habere meruit, super quas annuatim
judices possint quos provisores appellavit; ut ex equitate, pro salute
justitiæ et honore et salvamento civitatis, tam civibus quam advenis
et peregrinis et omnibus universaliter in consuetudinibus providerent.
Qui ex diversitate scientiæ atque intellectus, per diversa tempora
eadem negotia atque similia, aliter alteri, et omnino e contra quam
illi judicaverint; unde Pisani, qui fere præ omnibus aliis civibus
justitiam et æquitatem semper observare cupierunt, consuetudines suas,
quas propter conversationem quam cum diversis gentibus habuerunt, et
hucusque in memoria retinuerunt, in scriptis statuerunt redigendas,
pro cognitione eorum ea scire volentium. Qua de causa et nos, et ante
nos quamplurimos alios sapientes civitatis elegerunt, qui hoc sub
sacramento faceremus, et corrigenda corrigeremus, atque causas et
quæstiones consuetudinum a causis et quæstionibus legum discernendo
redigeremus in scriptis. Quorum statuta in scriptis redacta, sunt
appellata constituta, quasi a pluribus statuta, et etiam a civitate
recepta et confirmata. Ex quibus hoc volumen compositum a nobis et
confirmatum consulibus justitiæ, scilicet, Rainerio de Parlascio et
Lanfranco, pro se et suis sociis, scilicet Lamberto Grasso de Sancto
Cassiano, Boccio Cocco, Henrico Friderici Bulso, olim Petri Albithonis,
et Sysmundo quondam Henriqui Nithonis, per publicationem obtulimus et
dedimus. Anno incarnationis Domini_ MCLXI, _indictione_ IX, _pridie
kalendas januarii, regnante domino Friderico felicissimo atque
invictissimo imperatore nostro et semper augusto._

_Extra quod volumen si quod aliud constitutum de usibus scriptum
inveniatur, auctoritatem non habere constituimus, nisi super factis
secundum sua tempora; servata et in eis constitutione hac_ Sicut lege
et constitutiones, etc.; _non tamen occasione hujus constitutionis in
factis futuris ab hinc in antea vel ex quo illud constitutum emendatum
vel sublatum fuerit protrahatur._

Su quegli statuti hanno fatto studj i Dal Borgo, il Valsecchi, il
Targioni-Tozzetti, il Savigny, ecc., e più profittevoli il Bonaini.

* Lo statuto dei Consoli del 1162 da lui pubblicato, non è il più
antico. V’era un podestà nel 1190, e lo statuto di questo è più ampio
perchè comprende gli statuti particolari.

Daiberto tra il 1088 e il 1092 _episcopus Pisanorum_, aggiuntisi
per socj i valorosi e sapienti Pietro Visconti, Rolando e Stefano
Guinizone, Mariniano, Alberto; considerando l’antica peste della
città pisana la superbia, per la quale faceansi quotidiani omicidj
innumerevoli, spergiuri, incesti, principalmente in occasione di
distrugger case e altri mali assai, col consenso e il lodo de’
sopradetti uomini, e di tutti gli abitanti di Pisa, di Borgo e
Chinzica, ordina qual deva esser l’altezza delle torri, sia su terreno
proprio, sia su feudale o ecclesiastico. E chi lo viola si abbia per
scomunicato, e guardinsi da lui come da eretico e dannato, nè abbiasi
comunione con lui in chiesa o in nave.

Del 1154 si ha il catalogo dei consoli, con autorità _a cuncto Pisarum
populo in publica contione concessa, clamante_ FIAT FIAT.

Nel Pisano aveano statuti proprj Calci, Vico, Buti, Marti, Palaja,
Peccioli, Piombino, Campiglia, Scarlino, Castiglione della Pescaja,
l’isoletta di Pianosa.

[35] Ap. MURATORI, _Ant. Estensi_, part. I. c. 17.

Dell’immunità riportiamo solo le parti principali: _In nomine sancte et
individue Trinitatis. Otto gratia Dei imperator augustus etc. Agnoscat
universitas nostrorum fidelium... qualiter nos, pro Dei omnipotentis
amore, nostrarumque animarum remedio inclinati precibus Huberti
episcopi, dilecto fidelique nostro, per hoc nostrum preceptum donamus,
concedimus atque largimur omnibus sacerdotibus, levitis, universis
sacris ordinibus, Luce civitati commorantibus, seu etiam suburbanis,
ut deinceps in antea a nullis magnis parvisque personis ad secularia
judicia pro qualicumque controversia examinentur vel distringantur
nisi ab eorum presule, et ut illis in domibus eorum aliqua invasione
audeat inferre, vel tributum, seu etiam superimpositum iisdem
sacerdotibus etc... a quaqua persona minime imponatur vel requiratur;
et ne aliquis audeat se intromittere sine legali judicio in universis
suppellectilibus eorum, sive in servis etc. Insuper concedimus ob
nostram imper ialem dictionem omnibus sacer dotibus... ut eorum
advocatus non aliter, nisi solus juret, sine ulla contradictione, sicut
in sancta romana ecclesia agitatur... Et ita sane precipientes jubemus,
ut nullus dux, sive marchio... audeat se ultro ingerere in omnibus
casis et rebus jam superius prenotatis, vel etiam eis servitia, aut
injurias inferre..._ Segue la pena _auri optimi libras centum_ contro i
violatori, da pagarsi per metà _camere nostre, et medietatem predictis
sacerdotibus... Quod ut verius credatur, diligentiusque ab omnibus
observetur, manibus propriis roborantes annuli nostri impressione
insigniri jussimus._ — _Signum domini Ottonis serenissimi imperatoris._

Ecco pure il diploma di Ottone II: _Ob amorem Dei, tranquillitatemque
fratrum in Lucensi ecclesia famulantium, atque sub ipsius diæcesos
degentium libenter concedere placuit, et hoc nostre auctoritatis
preceptum immunitatis, atque tuitionis gratiam erga eandem ecclesiam
fieri decrevimus, nominative de custodibus, castellis, monasteriis,
plebibus, cellulis, aldionibus et aldiabus, servis et ancillis,
piscationibus, aquis, aquarumque ductibus, pratis, vineis, campis
etc... Precipientes quapropter jubemus, ut nullus dux, marchio, comes,
vicecomes, judex publicus, aut gastaldus, vel quilibet ex judiciaria
potestate, in cellulas, aut ecclesias, vel domos clericorum, curtes,
seu villas, aut loca, vel agros, castella, seu reliquas possessiones
memorate ecclesie.... ad causas audiendas, vel freda exigenda, aut
mansiones vel paratas faciendas, aut fidejussores tollendos, aut
homines ipsius ecclesie tam ingenuos quam servos distringendos, aut
ullas redibitiones... illicitasve occasiones requirendas, nostris
vel futuris temporibus ingredi audeat, vel ea que supra memorata
sunt, penitus exigere presumat; sed liceat memorato presuli, suisque
successoribus, sibi subjectis, vel omnibus ad se aspicientibus, sub
tuitionis atque immunitatis nostre defensione, remota totius judiciarie
potestatis inquiet udine possedere. Tonsos vero, quos sua parochia...
et omnes homines in sua terra residentes, aut ad ejusdem terre castella
confugientes, ad jam dicti episcopi suorumque successorum veniant
judicium, et nulla imperii nostri magna parvaque persona habeat
potestatem ad distringendum, sed liceat ei ad vicem regie potestatis
eos distringere etc._ Memorie lucchesi.

[36] _Bullam plumbeam pro sigillo comunitatis._ PTOL. LUCENSIS, _Ann.
eccl._, lib. XIX.

[37] _Lucanis civibus pro bene conservata fidelitate eorum in nos,
et pro studioso servitio eorum, nostre regie potestatis auctoritate
concedimus, et concedendo statuimus, ut nulla potestas, nullusque
hominum murum lucensis civitatis antiquum seu novum in circuitu
dirumpere aut destruere presumat; et domos quæ intra murum hunc
edificate sunt vel adhuc edificabuntur, aut circa in suburbio, nulli
mortalium aliquo ingenio aut sine legali judicio infringere liceat.
Preterea concedimus predictis civibus ut nostrum regale palatium
intra civitatem vel in burgo eorum non edificent, aut inibi vi vel
potestate hospitia capiantur. Perdonamus etiam illis ut nemo deinceps
ab illis exigat aliquod fodrum et curaturam a Papia usque Romam, ac
ripaticum in civitate Pisa vel in ejus civitate. Statuimus etiam ut si
qui homines veniant in flumine Serculo vel in Motrone cum navi causa
negotiandi cum Lucensibus, nullus hominum eos vel Lucenses in mari vel
in suprascriptis fluminibus eundo vel redeundo vel stando molestare,
aut aliquam injuriam eis inferre, vel depredationem facere, aut
aliquo modo hoc eis interdicere presumat. Precipimus etiam ut si qui
negotiatores veniant per stratam a Luna usque Lucam, nullus homo eos
venire interdicat, vel alio conducat, sive ad sinistram eos retorqueat,
sed secure usque Lucam veniant, omnium contradictione remota. Volumus
autem ut a predicta urbe infra sex milliaria castella non edificentur,
et si quis aliquis munire presumserit, nostro imperio et auxilio
destruantur. Et homines ejusdem civitatis vel suburbii sine legiptima
judicatione non judicentur. Et si aliquis civium predictorum predium
vel aliquam tricennalem possessionem tenuerit, si auctorem vel datorem
habuerit, per pugnam vel per duellum non fatigetur... Longobardus judex
judicium in jam dicta civitate vel in burgo aut placitum non exerceat
nisi nostra aut filii nostri presente persona, vel etiam cancellarii
nostri. In hac vero concessione sive largitione nostra sancimus ut
nullus _episcopus_, dux, marchio, comes, nullaque nostri regni persona
predictos cives in his concessis inquietare, molestare, disvestire
presumat._ Pubblicato dal Minutoli nell’_Archivio storico_, vol. X.
doc. 1.

[38] Questo giudicato si vedrà nel cap. LXXXV.

[39] _Documenti per servire alla storia lucchese_, vol. I. p. 174: —
_In nomine sanctæ et individuæ Trinitatis. Velfo dux Spoleti, marchio
Tusciæ, princeps Sardiniæ, dominus domus comitissæ Mathildis._

_Quia justum et rationi consentaneum videtur imperatorem, sive magnos
principes imperii, fidelium petitionibus condescendere suorum; idcirco
et ego, petitionibus fidelium et dilectissimorum suorum Lucensium
condescendere volens, Lucanæ civitati totoque ejus populo do, concedo
atque confirmo omnem ejus actionem, jurisdictionem, et omnes res quæ
quoquomodo mihi pertinent, vel ad jus marchiæ pertinere videntur,
vel ad jus quondam comitissæ Mathildis, vel quondam comitis Ugolini
pertinuerunt, tam infra Bechariam civitatem ejusque burgos, quam
extra infra quinque proxima milliaria prædictæ civitati, ab omni parte
ejusdem civitatis, exceptis fodris meorum vassallorum ex parte marchiæ,
vel prædicti comitis Ugolini. Præterea infra præfata quinque milliaria
proxima Lucanæ civitati ab omni parte non ædificabo aliquod castellum,
nec ædificare faciam. Pro qua mea datione et concessione consules vel
rectores qui pro tempore in dicta civitate fuerint, vel aliqua persona
pro subscripta civitate dare debeant mihi, vel meis successoribus
aut misso nostro, infra prædictam civitatem omni anno in quadragesima
infra proximos octo dies postquam a nobis vel a nostro nuntio literas
sigillatas ostendendo prædictis consulibus, vel rectoribus aut populo
denunciatum fuerit, solidos mille lucensium denariorum expendibilium,
et sic debeant facere et observare prædicti consules, vel rectores aut
aliqua persona pro civitate dehinc ad nonaginta annos. Et licet ego
sciam quod hæc mea concessio annuatim majorem redditum quam sit dictum,
et etiam ultra duplum promittat, tamen illam plenissima auctoritate
corroboratam per me et meos successores firmiter et incorrupte, sicut
dictum est, permanere constituo. Siqua vero persona contra hujus nostræ
concessionis et dationis paginam venire præsumpscrit, statuimus ut
libras centum auri componat, medietatem cameræ nostræ, et medietatem
prædictæ civitati. Ut autem hæc scriptura immutabili veritate et
stabilitate permaneat, sigilli nostri impressione insigniri jussimus,
et propria manu confirmantes subscripsimus._

_Acta sunt hæc in civitate Lucensi, anno incarnationis Domini_ MCLX,
VIII _idus aprilis, præsentibus vero testibus his, etc._

[40] Il diploma è del 5 maggio 1129: l’originale dovette perire come il
resto dopo la memorabile sollevazione del 1678, ma tutti gli storici
ne parlano, e mostrano tenerlo per vero, eccetto in pochi casi di
controversia. (Oggi alcuni l’impugnano).

[41] _Antiq. M. Æ._, v. 753.

[42] «In nome della santa ed indivisibile Trinità, Ottone per voler
di Dio imperatore augusto. Se assentiamo alle domande degli altri
nostri fedeli, molto più giustamente inclinar dobbiamo le orecchie
alle preci della diletta consorte nostra. Sappiano dunque tutti i
fedeli nostri e della santa Chiesa di Dio presenti e futuri, che
Adelaide imperatrice augusta moglie nostra invocò la nostra clemenza,
affinchè per amor suo gli abitanti dell’Isola Comacina e del luogo che
dicesi Menaggio ricevessimo sotto la nostra difesa, e confermassimo
coll’autorità nostra i privilegi che ebbero dagli antecessori nostri
e da noi stessi avanti l’unzione imperiale, cioè di non far oste, non
aver l’albergario, non dare la curatura, il terratico, il ripatico o
la decima nel nostro regno, nè andare al placito, se non tre volte
l’anno al placito generale in Milano. Tanto concediamo, ecc. Dato
all’VIII avanti le calende di settembre, anno dell’Incarnazione 962, I
dell’impero del piissimo Ottone, indizione V, in Como». _Ap_. ROVELLI,
_Storia di Como_, tom. II. (Oggi vuolsi dubitarne).

[43] UGHELLI, _Italia sacra_, tom. IV. col. 596.

[44] _Ea quæ sue locutionis proprietate comunia vocant._ Antiq. M. Æ.,
IV. 24.

[45] _Breve recordationis de Ardicio de Aimonibus._ Sul qual documento
io ho troppo dubbj.

[46] _Antichità Estensi_, part. I. c. 29. — _In nomine sancte et
individue Trinitatis. Velfo Dei gracia dux et marchio, Mathilda Dei
gracia si quid est. Justis petitionibus adquiescere, et nostros fideles
honoribus et commodis ampliare per omnia nostram condecet potestatem.
Quapropter omnium sancte Dei ecclesie, nostrorumque fidelium tam
futurorum quam presentium noverit industria, qualiter nostri fideles
mantuani cives nostram adierunt clementiam, quorundam suorum concivium
oppressiones relevari petentes, et erimannos omnes, et communes res
sue civitatis a nostris predecessoribus illis ablatas, sibi restitui
postulantes. Et nos, ob memorabilem eorum fidelitatem et servicium,
justis eorum precibus annuentes, omnes exactiones et violentias non
legales funditus deinceps abolendas, et radicitus extirpandas modis
omnibus decernimus et firmamus. Statuentes etiam, ut neque nos, neque
nostri heredes, neque ulla magna, parvaque nostre potestatis persona,
predictos cives in mantuana civitate, vel in suburbio habitantes, vel
deinceps habitaturos, de suis personis, sive de illorum servis, vel
ancillis, seu de liberis hominibus in eorum residentibus terra, vel de
ermanna, et communibus rebus ad predictam civitatem pertinentibus ex
utraque parte fluminis Mincii sitis, sive de beneficiis, libellariis,
precariis, investituris, seu etiam de omnibus eorum rebus mobilibus
et immobilibus adquisitis, vel adquirendis, inquietare, molestare,
disvestire sine legali judicio, vel ad aliquam publicam exactionem vel
functionem cogere presumat. Sed et neque in predicta civitate in domo
alicujus, vel in suburbio, in domo militis vel in caneva alicujus,
illis invitis, hospitari audeat. Insuper et illis restituimus omnes
res communes, parentibus illorum concessas per preceptum imperatorum,
scilicet nominative Saccam, Sepringenti et Carpenetam, et quidquid de
Armanorio nobis hucusque retinebamus, sive per cetera loca in comitatu
mantuano rejacentia, piscationes per flumina et paludes, scilicet
utrasque ripas fluminis Tartari, deinde sursum usque ad flumen Olei. De
alia parte usque in Fossam altam. De tertia parte usque in ecclesiam
sancti Faustini in caput Variana, et deinde seorsum usque in Agricia
majore. Ut liceat illis pabulare, capulare, secare, venari, et quicquid
juris ipsorum parentes antiquitus in illis habuerant. Decernimus etiam,
ut liceat omnibus predictis civibus et suburbanis per omnen nostram
potestatem secure ire et redire, sive per aquam et per terram quocumque
voluerint, ita ut nec theloneum, nec ripaticum dent. Et insuper illam
bonam et justam consuetudinem eos habere firmamus,_ QUAM QUELIBET
OPTIMA CIVITAS LONGOBARDIE OBTINET.

[47] _Antiq. M. Æ._, I. 730; e la nuova conferma fattane dal
Barbarossa, 732.

[48] _Pater ejus de ordine illorum, qui jura et leges civitatis
asservabant, fuit._ BOLLAND., _ad_ 28 _maj_. In una carta del 721
dell’archivio di Sant’Ambrogio è nominato Vitale suddiacono, _exceptor
civitatis Placentinæ_, cioè notaro. A un diploma del 1100 di Anselmo
arcivescovo di Milano, il clero vercellese soscrive:

    _Hoc Vercellarum clerus decus ecclesiarum_
    _Laudat _cum populo_ laudibus egregio._
            PURICELLI, Monumenta ambrosiana, 289.

Così Aosta ebbe statuti nel 1118, pubblicati dal Cibrario; Capua nel
1109, dati dal Bonaini; Verona, decreti di consoli nel 1140.

[49] _Consulum epistolarum dictator._ Hist. Med., cap. 15.

[50] _Consulibus, capitaneis, omni militiæ universoque mediolanensi
populo. Civitas Dei inclyta conserva libertatem, ut pariter retineas
nominis tui dignitatem, qui, quamdiu potestatibus Ecclesiæ inimicis
resistere niteris, vere libertatis auctore Christo domino adjutore
perfrueris._ MARTENE, _Collect. vet. scriptorum et monumentorum_, tom.
I. p. 640. Si avverta come non vi si faccia motto dell’arcivescovo,
nè del clero. La prima menzione di consoli in Milano è nel 1100. Una
carta del 1109 dell’archivio di San Fedele di Como fu stesa _multis
adstantibus cumanis consulibus_.

[51] LANDULPHI SANCTI PAULI, cap. 31.

[52] Nell’897 il vescovo Adalberto costituisce il vivere comune de’
canonici dotandoli di molti beni, distratti dalla mensa vescovile; del
che delibera in concilio coi sacerdoti e tutto il clero d’essa chiesa,
_et reliquis nobilibus hominibus, qui eidem synodo intererant, tractans
cum eis de statu et soliditate ipsius ecclesiæ_. Nel 1000 il vescovo
Reginfredo fa molti doni ad essi canonici, ancora presenti _presbyteris
et diaconibus cum certa parte nobilium laicorum_. LUPO, _Cod. dipl.
Berg._, tom. I. 1059. 1064. Sorte poi controversie fra i canonici di
Sant’Alessandro e quei di San Vincenzo, nel 1081 il vescovo Arnulfo li
rappacificava _secundum consilium multorum clericorum, civium, extraque
urbe manentium sapientum et nobilium_.

[53] _De civibus autem præfatæ civitatis, Alberto Tozoni, Arimbaldo
Cozo, Petro de Curte regia, Adam de Castello, Lanfranco Nozo de
Polterniano, Lanfranco Ottoni, et insuper compluribus._ Cod. dipl.,
759.

[54] _Laude duodecim habitatorum qui electi fuerunt ad hoc, vel
laude comunitatis... laude duodecim consulum_. Nel 1167 essi conti,
sgomenti dai progressi della Lega Lombarda, confermarono ed ampliarono
tali privilegi ai vassalli e agli abitanti, obbligandoli al servizio
militare e al fodro e alla fedeltà a Federico. I Novaresi, appena
partito Federico, assediano il castello di Biandrate (1168) e si
obbligano a tenerlo distrutto, e non ricevere i conti _nec pro
habitantibus nec pro vicinis_. Monum. Hist. patriæ, I. 708. Sarebbe la
prima menzione _contemporanea_ di consoli.

[55] Del giuramento fatto prestare ai singoli membri d’un Comune
trovansi i processi qua e là; ed alla stampa, fra altri, indicheremo
quello con cui gli uomini del paese di Triora giurarono fedeltà
al Comune di Genova nel marzo 1261; i sottoscritti sono circa
trecentottanta. Nel _Liber jurium_, vol. I, pag. 1334.

[56] _Astensis ecclesiæ episcopus nostram efflagitans adiit
celsitudinem, quatenus sibi suaque ecclesiæ... secundum avi et patris
nostri præcepta... totum episcopatum astensem, cum integro districtu
civitatis, cum quatuor miliariis in circuitu, nostræ confirmationis
et donationis præcepto corroborare et largiri dignaremur... videlicet
quidquid ad publicum jus pertinet in thelonei et mercati redibitione,
seu aquatici atque ripatici... cum placitis et omnibus vectigalibus...
Volentes etiam jubemus, nullus habitator in castellis aut villis sui
episcopatus ad placitum alicujus comitis vel hominis, nisi ad episcopi
placitum aut sui nuncii vadant aut legem faciant_. Monum. Hist. patriæ,
vol. I., 289.

[57] Sotto l’invasione, una parte de’ vincitori collocossi in campagna,
formandovi Comuni villerecci (_pagus, gaue_), governati con leggi
tedesche; mentre altra parte della campagna spettava ai vinti e
regolavasi giusta il colonato romano, cioè rimanendo le persone libere
da servigi personali, e le terre in libero commercio, vendendosi e
affittandosi senza tampoco l’obbligo all’affittuario d’abitarle e
coltivarle. In que’ dei vincitori invece era stabilita la servitù della
gleba. Tal condizione diversa appare da molti documenti, e specialmente
da quelli che concernono la chiesa di Firenze e di Siena (Ap. RUMHOR,
pag. 7-24), e da altri presso lo stesso che riguardano la repubblica
sanese (pag. 25-41).

Firenze, costituitasi a Comune, cercò fiaccare i feudatarj. Essi
pertanto s’indussero a sminuire la propria potenza, esimendo i coloni
dai servigi personali, del che molti documenti adduce esso Rumhor dalla
metà del XII secolo a quella del XIII (pag. 42-82). O si precisavano i
servigi imposti, o vi si surrogavano prestazioni in generi, o i padroni
ripigliavansi parte delle terre lavorate dai coloni, a cui essi altra
parte ne lasciavano in compenso del diritto che il gius romano dava a
questi di non essere staccati dalla propria terra. Quindi nacquero in
Toscana molti piccoli possidenti campagnuoli. Le repubbliche favorirono
la redenzione dei coloni, e gli statuti ne sono pieni: Firenze nel 1289
ordinò l’intero loro affrancamento: ricomprò, l’anno seguente, i coloni
del Mugello dalla mensa arcivescovile e dal capitolo di Firenze.

Riscattati i coloni, le terre divennero di libera circolazione, e
quindi oggetto alle speculazioni de’ denarosi, che compraronle dai
coloni cui erano rimaste, e che le aveano suddivise per eredità: così
entrando ne’ mercanti la voglia di possedere, adoprandovi anche la
frode e la violenza. I comunelli di contadini, ch’eransi ordinati sui
monti accanto alle rocche feudali, ne scesero per vivere in mezzo al
podere. I signori che aveano riscattato i fondi, li diedero a coltivare
agli antichi coloni con diversi patti, fra’ quali è costante la cura di
mantener le piante di cui il fondo era vestito; cura che anche oggi è
capitale. Così vennero la colonia parziaria, la mezzerìa.

Questa nelle carte toscane appare stabilita verso il 1250. Ma pure non
mancano esempi di affitto semplice a prestazione certa e in generi o in
denaro.

Vedansi _Cenni storici delle leggi sull’agricoltura, dai tempi romani
fino ai nostri_, dell’avv. ENRICO POGGI, Firenze 1845.

[58] LAMI, _Memor. Eccl. florentinæ_, tom. IV.

[59] _Monum. hist. patriæ_, Scriptorum, III. 1569. 1614.

[60] _Storia di Imola_, inserita in quella di Lugo, lib. III. c. 15.

[61] _Atti dell’Acc. di Lucca_, tom. X. E nel 1195 vacando la chiesa
parrochiale a Montopoli, i consoli e il gastaldo supplicarono il
vescovo di Lucca, _loro signore_, ad eleggerlo, come fece, _quia sum
pro episcopatu patronus ejusdem ecclesiæ, et dominus illius terræ_.
Mem. lucchesi, IV. 2.

[62] _Antiq. M. Æ._, IV. 40.

[63] GHILINI, _Annali_. Milano 1666.

[64] Così il Villani e il Malaspina; ma gli eruditi arruffano.

[65] Flaminio Dal Borgo, nella _Raccolta di diplomi pisani_, 1765, pag.
186, reca una formola della conferita cittadinanza, che tradotta suona
così:

«Parendo giusto e salutevole che, quando uomini di buona fama
desiderano associarsi al consorzio della città di Pisa, e farsi
cittadini pisani, siano ricevuti con equa benignità dopo prestato
il giuramento di cittadinanza, e godano degli onori e privilegi dei
Pisani, in ogni luogo, io Opizzino, figlio di Sano di Bientina, giuro
sui santi vangelj di Dio che non sarò in consiglio od atto perchè la
città pisana perda l’arcivescovado, nè i suoi vescovi, nè il primato,
nè la legazione di Sardegna, nè l’onore e gli onori che ora ha o è per
avere. E se abiterò nella città o no, qualunque cosa mi sarà ingiunta
dal potestà, dai rettori, dal pretore, dai consoli, o da qualche
delegato o capitano per l’onore della città, o per le persone o per le
cose, sia direttamente o per nunzj o per lettere, senza frode lo farò
e osserverò. Quando sappia che alcuno voglia sminuir l’onore della
città, se lo potrò senza grave spesa, l’impedirò; se non potrò, lo
significherò ad alcuni dei predetti al più presto. Le persone e cose
de’ Pisani in terra, in acqua e dovunque possa difenderò. Le credenze
che da alcuno de’ suddetti per giuramento mi siano imposte, non
manifesterò. Queste cose per coscienza, senza frode osserverò, secondo
la consuetudine degli altri cittadini di Pisa; e n’ho rogato Stefano
giudice e notaro e cancelliere di Pisa.

«Fatto a Pisa fuor porta ecc. l’anno 1198 dell’incarnazione, indiz. XV,
al V dagli idi d’aprile».

E incontinente, alla presenza de’ medesimi testimonj rogati, il signor
conte Tedicio podestà del Comune e della città di Pisa, investì detto
Opizzino di tutti gli onori e privilegi, di cui godono i cittadini
pisani nella città e fuori, ne’ fondaci, nelle botteghe, nelle navi e
in qualunque luogo di terra e d’acqua, talchè ne goda come gli altri
cittadini pisani; e lo costituì e confermò cittadino pisano; e lui e
gli eredi e i beni suoi liberò da tutti i pesi rusticani, sicchè più
non sia tenuto fare servizj rusticani, nè dare la data, ecc.

Altri di tali giuramenti sono nel Muratori, _Antiq. M. Æ._, diss.
XLVII; e per esempio Guicellone da Camino e Gabriele suo figlio il 1183
facendosi cittadini di Treviso giuravano:

«Abiteremo in essa città d’ogni anno due mesi in tempo di pace, e tre
in tempo di guerra; qualora non ne siamo dispensati: ma in modo che,
standovi l’uno, non sia obbligato l’altro; faremo giustizia e ragione
sotto ai consoli o al podestà; apriremo tutte le borgate in pace e
in guerra ai Trevisani per far guerra ai loro nemici; con buona fede
e senza frode, custodiremo e salveremo i Trevisani e le cose loro in
tutt’i borghi e le ville nostre, in piano e in monte; faremo oste e
cavalcata, coi nostri uomini che sono dalla Livenza sin qua, liberi e
servi; se si farà colletta o boateria (tassa sui bovi) fuor di città
sopra i campagnuoli, vogliamo che vi obbediscano anche i nostri;
daremo opera e consiglio affinchè quelli di Conegliano vengano a
pace col Comune di Treviso, e prestino giuramento che noi prestiamo;
faremo giurare dieci uomini di ciascuna nostra parrochia (_curia_),
ad elezione dei consoli o del podestà, di seguirli e render ragione, e
guardare e salvare gli uomini di Treviso e le cose loro.

Il podestà e i consoli e il Comune di Treviso di rincontro giuravano,
salvare e mantenere essi da Camino, come qualunque cittadino di
Treviso, e i loro paesi e gli abitanti liberi o servi; se il comune
di Treviso distruggerà alcun loro castello, lo riedificheranno; non
osteranno a che ottengano ragione in qualunque lite o querela; non
impediranno le guerre private già in corso, quand’anche le parti
volessero fare il duello innanzi ad essi consoli o ai loro successori;
non s’intrometteranno delle liti di libertà, mosse dagli uomini del
loro contado; dan piena rimessione de’ danni e delle ingiurie passate,
e delle pene e multe e dei bandi; e non si brigheranno degli uomini
loro, abitanti di là della Livenza e in Cadubria; che se mancassero
in alcuna di queste promesse, pagheranno lire quattromila venete,
obbligando in sicurtà i beni comunali, di modo che possano occuparli e
prenderne i frutti; e tutto ciò sarà giurato ogni dieci anni da cento
militi e ducento pedoni.

Nel 1199 Alberto e Magninardo de’ conti Guidi cedevano ai Fiorentini
il castello di Semifonte, giurando sui vangeli di salvare, custodire,
difendere ogni persona della città di Firenze e dei borghi e sobborghi,
far carta di vendita del poggio di Semifonte, quale è contenuto coi
muri e le fossa, e _lasciar copiare_ dal podestà e dai consiglieri le
carte che vi sono; faran guerra quando ne siano domandati con lettere
portanti il sigillo del Comune, nè faran pace o tregua o accordo co’
nemici senza consenso del podestà o de’ consoli; abiterà ogn’anno un
di loro un mese in Firenze; faranno dazio al Comune di Firenze, sicchè
possa mettere accatto su tutti i beni e le persone loro; del quale
accatto metà andrà alla città di Firenze, metà al conte Alberto e sua
discendenza; di qualunque strada passi sulla loro terra e giurisdizione
non toglieranno pedaggio ad alcun cittadino o mercante di Firenze; non
faranno alcun castello, nè incastelleranno alcuna terra nel poggio fra
Virginio e l’Elsa, se non con permissione del magistrato di Firenze.
LAMI, _Memor. Eccl. florent._, pag. 389.

Di simili patti n’ha molti nel II volume delle Carte nei _Monum.
Hist. patriæ_. Così nel 1181 Ansaldo di Valenza giura la cittadinanza
di Vercelli, promettendo comprarvi una casa di cinquanta lire
pavesi ed abitarvi, difendere i Vercellesi, far guerra e pace con
essi, dare ai consoli il fodro di quattrocento lire susine. Nel
1183 Obizzo marchese Malaspina e suo figlio Obizzino ai consoli
di Piacenza consegnano il castello, il dongione, la torre e tutta
la fortezza di Oramala. Nel 1185 Giacomo Zabolo e Pietro Bello di
Cavaglià giuravano la cittadinanza di Vercelli, e comprerebbero una
casa, la quale obbligavano ai consoli; l’anno seguente Guglielmo di
Quarenga e Ansaldo; poi altri, sempre obbligandosi a comprare una
casa e sottostare ai pesi comuni. Nel 1198, 22 aprile, si rogano i
patti che gli Astigiani impongono ai signori di Manzano, Sarmatorio,
Montefalcone, obbligandoli specialmente a far guerra ai marchesi di
Monferrato e ai conti di Biandrate. Altri giuramenti al comune d’Asti
vi sono alle pagine 1320, 1321, 1354, 1357, 1358, 1360. Ai 13 febbrajo
1190 Alba riceve per cittadini gli uomini di Magliano, Monticelli,
Mango.

* Il Comune di Vercelli fu de’ primi e più operosi a fondare borghi
franchi, che furono sin 22 nel piccolo territorio. Sul che vedi
MANDELLI, _Il Comune di Vercelli nel medioevo_, 1858.

[66] _Ex quo fit ut tota illa terra_ (Lombardia) _intra civitates ferme
divisa, singulæ ad commanendos secum diœcesanos compulerint; vixque
aliquis nobilis vel vir magnus tam magno ambitu inveniri queat, qui
civitatis suæ non sequatur imperium._ OTTO FRISINGENSIS, lib. II. cap.
3.

[67] _Omnium civitatum homines, maxime principalium, omnia civiliter
et honeste agere oportet et decet. Est enim civitas conversatio populi
assidua ad jure vivendum collecti._ Esordio d’un documento lucchese del
1124.

[68] Un documento del Dragoni, illustrato dall’Odorici nell’_Arch.
Storico_, II. 21, parla di moneta cremonese nell’807; un altro dell’835
di soldi d’oro cremonesi, che farebbero presumere una zecca cremonese
fin da Carlo Magno, e quel ch’è rarissimo allora, moneta d’oro e
d’argento. È certo una soperchieria, come altre di quel codice.

[69] _Monum. Hist. patriæ_, Chart., II. 204.

[70] BARTOLI, _St. di Perugia_, tom. I. p. 216.

[71] _Cumque tres ordines, idest capitaneorum, valvassorum et plebis
esse noscantur, ad reprimendam superbiam, non de uno, sed de singulis
consules eliguntur._ OTTO FRISING., II. 13. Il poeta bergamasco Mosè
dice:

    _Tradita cura viris sanctis est hæc duodenis,_
    _Qui populum justis urbis moderatur habenis;_
    _Hi sanctas leges scrutantes nocte dieque_
    _Dispensant æquo cunctis moderamine quæque._
    _Annuus hic honor est, quia mens humana tumore_
    _Tollitur assiduo cum sublimatur honore._

Il Muratori, nella prefazione ad esso poema, crede che solo del 1184
cominciassero i consoli a Bergamo: ma già nel 1109 si trova nominato
Ripaldo dei Capitani di Scalve console; poi altri in una carta del
1117. Una lite nel 1114 fu decisa da quindici consoli di Como: ma qui
si tratta di consoli de’ placiti, come sono forse i diciotto nominati
in un documento del Giulini al 1117. Più importante è un altro presso
il Lupo, II, 945, dove sono annoverati tutti i consoli: _Nomina
quorum consulum sunt, Arialdus Vesconte, Arialdus Grasso, Lanfrancus
Ferrarius, Lanfrancus de Corte, Arnaldus de Rode, Arnaldus de Sexto,
Azofonte, Mainfredus de Setara, Albericus de la Turre, Anselmus
Avocatus; capitanei istius civitatis. Joannes Mainerii, Ardericus
de Palazzo, Guazzo Arrestaguida, Malastrena, Otto de Fenebiago,
Ugo Crivello, Guibertus Cotta, valvassores jam dictæ civitatis. Ugo
Zavetarius, Alexius Lavezarius, Paganus, Ingovartus, Azo, Martinoni,
Maxaso; cives ipsius civitatis._ Sono dunque sette cittadini, sette
valvassori, e nove capitanei, forse perchè a questi vanno uniti il
visconte, rappresentante dell’arcivescovo, e l’avvocato. Per Firenze
vedi G. VILLANI, V. 32.

[72] Pergamena nell’archivio diplomatico di Firenze.

[73] Nei contratti, anche di chiese, trovasi tuttora menzione di
aldj, di mundio, d’altre forme di legge longobarda. Nei _Monum. Hist
patriæ_, Chart. II, p. 1170, trovo al 1195 la vendita d’un fondo fatta
al capitolo di Santo Stefano di Biella dalla marchesa Guala, _viro
et mundualdo suo consentiente_. Nell’istromento di nozze del beffato
pittore Domenico Calandrini, al 24 febbrajo 1320 in Firenze, si stipulò
_consensu Benedicti mundualidi_ della sposa, _quem eidem ad hoc in
mundualdum constitui_. MANNI, _Veglie piacevoli_, II. Lo statuto di
Benevento del 1207, approvato da Innocenzo III, vuole che _secundum
consuetudines approbatas et legem longobardam, et eis deficientibus,
secundum legem romanam judicetur_. BORGIA, Mem. di Benev., II. 182.
413. Nel _Liber consuetudinum Mediolani_ del 1216 è una rubrica _Quando
de crimine agitur criminaliter. Punitur in rebus et persona secundum
legem municipalem nostræ civitatis, vel legem Langobardorum, vel legem
Romanorum... Si is cui maleficium factum invenitur, jure Langobardorum
vivebat, sicuti nonnulli nostræ jurisdictionis vivunt. Idemque erit si
extraneus lege romana vivit_. Nello statuto di Como del 1281: _Lombarda
non servetur nisi in pugnis et in illis casibus de quibus fit mentio in
statutis_. Lo statuto di Pisa del 1186 ha una rubrica _De legibus seu
titulis ex lege longobarda in nostro jure retentis et approbatis_; e
nel prologo di quello rifatto il 1281 si ha: _Pisana civitas a multis
retro temporibus vivendo lege romana, retentis quibusdam de lege
longobarda, sub judicio legis etc._ L’antichissimo statuto pistojese,
alle rubriche 8 e 9, determina le varie multe per ferite fatte con
ferro e legno, al modo longobardo.

La contessa Matilde ora professa vivere a legge salica, ora a
longobarda; del che non seppero render ragione nè il Lupo, nè
il Muratori, nè il Savigny. Noi pensiamo che tali professioni
riguardassero non la persona, ma la natura de’ possessi pei quali
si stipulava, o del feudo di cui si trattava. Potrebbe darsi anche
oggi che un medesimo possedesse un feudo di ragione longobarda, cioè
divisibile fra tutti i figli, e uno di salica, cioè trasmesso per
primogenitura, e un benefizio ecclesiastico da conferirsi per voti.

Essa Matilde, nel documento del settembre 1079, professa _ex natione
mea legem vivere Langobardorum; pro parte suprascripti Gottifredi qui
fuit viro meo, legem vivere videor salicam_; poi in un documento del
9 dicembre 1080 dice: _quæ professa sum ex natione mea lege vivere
salica_. Ap. FIORENTINO, _Documenti_, pag. 128, e in un altro del
MURATORI, _Ant. It._, tom. II, pag. 277.

Anche nelle _Antichità Estensi_ trovansi Bugiardo, Scotto e Buggeri che
professano _ex natione nostra lege vivere Langobardorum_; eppure Ottone
loro padre professava _ex natione mea lege vivere romana_.

A conferma di quanto altri asserì, che non è vero i preti vivessero
a legge romana, qui mi vien in taglio di notare che nella splendida
donazione che il vescovo Rozio di Padova faceva nell’871 all’ospedale
di Santa Giustina da lui fabbricato, professa _vivere secundum legem
salicam_; e nel suddetto II volume di Carte dei _Monum. Hist. patriæ_,
pag. 161, al 1069 Alessandro prete di Biella fa testamento professando
_ex nacione mea legem vivere Langobardorum_.

E nel vol. I _Chartarum_, col. 299, è nominato _Adalbertus presbiter
filius quondam Gorzano, qui professus sum ex nacione mea legem vivere
Langobardorum_.

[74] Nel 1151: _Nos Sirus archiepiscopus et consules Januæ præcipimus
tibi, Philippo Lamberti, ut ab hac die in ante non sis consul Januæ,
nec guida osti Januæ, nec conciliator Januæ, nec legatus Januæ, et
præcipimus tibi ut, per sacramenta quæ homines Rassæ adversus te
fecerunt, non reddas eis vel alicui eorum illum malum meritum._

L’arcivescovo di Pisa ebbe il pedaggio della dogana del sale e del
ferro dell’isola d’Elba; un altro pedaggio a Castel del Bosco; e nel
1286 aveva già da gran tempo lite cogli Anziani per la giurisdizione
temporale sopra i castelli di Meli, Riparbella, Beliora, Pomaja, Santa
Luce, Lorenzana, Collalberti, Nugola, Filettole, Avane, Bientina,
Usigliano, Collemontanino.

I vescovi di Fiesole mandavano il loro visdomino alla Rufina; ma gli
uomini di questa doveano aver licenza dalla Signoria di Firenze prima
di giurargli fedeltà.

Il vescovo di Torino, come quel di Luni, avea diritto a una parte
di tutti i pesci che si pescassero. Nel 1170 Pipino vescovo di Luni
consentiva ai Sarzanesi, i quali già si reggevano per consoli, di
trasferire il loro borgo in riva alla Macra, ove dicesi Asiano, dando
egli il terreno e i casamenti, e ricevendo tributo e giuramento e
le antiche consuetudini quanto ai giudizj, ai bandi, ai macelli, ai
cambisti, ai mercati, alle curatele, alle fosse, ai mulini, ai forni.
Nel 1183 esso vescovo emancipò affatto i Sarzanesi. _Monum. Hist.
patriæ_, Chart., II. 1021.

Il vescovo di Modena pretendeva dal Comune la giurisdizione e
giudicatura nella città e per tre miglia in giro, tanto del civile
come del criminale, e nelle emancipazioni, tutele, curatele, duelli,
e nelle cause mercantili; inoltre l’acquedotto della Secchia e della
Scultenna; la giurisdizione nel civile e nel criminale, e nell’elezione
de’ consoli o del podestà, nelle emancipazioni e tutele e duelli
in castel Razzano, Savignano, Vignola, Porcile, ecc., oltre alcuni
possessi. I Modenesi rispondevano, tali diritti e giurisdizioni e
possessi spettare a loro per concessione imperiale e per la pace fatta
a Roncaglia (_sic_) tra l’imperatore e i Lombardi; inoltre posseduti da
tempo immemorabile. Per molti anni se ne litigò, finchè, stanchi delle
noje e delle spese, nel 1227 le parti vennero a transazione, concedendo
al vescovo alquanti possessi e canali ed altri comodi, e duemila libbre
imperiali, mediante le quali recedeva dalle restanti prestazioni. Solo
restavagli di pronunziar le sentenze contro gli eretici, le quali poi
il Comune obbligavasi di far eseguire. _Antiq. M. Æ._, VI. 254.

Del 1162 papa Alessandro III confermava i beni e le giurisdizioni
dell’arcivescovo di Milano, tante che ne mostrano la potenza.
Dipendevano da lui primieramente assai chiese, monasteri, pievi in
commenda: cioè nel vescovado di Torino la badia di San Costanzo colle
sue cappelle; in quello d’Asti la chiesa di San Pietro di Mazano; in
Albenga la chiesa di Santa Maria; nel vescovado d’Alba la pieve di
San Michele di Verduno; in Burgulio il monastero di San Pietro, le
chiese di San Giovanni e di Santo Stefano; nel Vercellese la pieve di
Sant’Ambrogio di Frassineto, sempre colle loro cappelle; nel Tortonese
la badia di San Pietro di Mola; quella di San Salvadore nel Piacentino;
nel Milanese il monastero di San Calocero di Civate; la Santissima
Trinità di Buguzate (Codelago); il monastero dei Santi Felino e
Gratiniano in Arona; il monastero di Cremella, quel di Bernaga, quel
di San Salvadore in Monza. Nel vescovado d’Acqui il monastero di San
Quintino di Spigno, e quel di Santa Cristina presso l’Olona nel Pavese.
Seguono terre con giurisdizione e giuspatronato; Sesto Calende con
molte cappelle; il marchesato di Genova, e un palazzo e cappelle in
questa città; Pontecurone nel Tortonese, Coirana nel Pavese, Casale non
so quale, Burgulio dove fu fabbricata Alessandria; Lecco e suo contado,
Monza e suo distretto, le rive dell’Adda da Brivio a Cavanago, quelle
del Ticino da Sesto a Fara, Palanzo sul lago di Como; cui potrebbero
aggiugnersi, benchè non nominati, il castello d’Angera, quel di Brebia
e sua Pieve, e Cassano d’Adda; inoltre la zecca (Vedi GIULINI). Sotto
il 1210, Galvano Fiamma stima l’entrata degli arcivescovi di Milano
ottantamila fiorini d’oro, che il Giulini ragguaglia a dieci milioni.

[75] CIBRARIO, _Economia pol. del medio evo_, pag. 135.

[76] L’autore de’ _Saturnali_ chiamavasi _Teodosio Ambrosio Macrobio
Sicetino_; il consigliere di Teodorico, _Flavio Anicio Manlio Torquato
Severino Boezio_.

[77] Nel catalogo d’una confraternita troviamo sei Pietro, altrettante
Marie, tre Andrea, due Cristine, due Ingelberghe, quattro Martini,
dieci Giovanni, e così altri, senza verun criterio per discernere gli
uni dagli altri. _Antiq. M. Æ._, diss. XLI.

[78] Atela, Adela, Adeligia, Adeligida, Adalasia, Atelasia, Aidia,
son varie forme del nome di Adelaide imperatrice: Adelchi, Aldechisio,
Adelgiso, Algiso è il nome del figlio di re Desiderio: Obizo, Oberto,
Adalberto, Alberto; Cuniza e Cunegonda; Adam e Amizone, ecc. sono
identici.

[79] In una carta dell’archivio casauriense: _Ideo constat me
Artaberto, qui supranomen_ fratello _vocatur_; in una presso l’Ughelli,
tom. VIII. p. 43: _Joannes qui supranomine_ Walterii _vocatur_;
in un’altra del 954, lib. V. 1359; _Petro viro magnifico, qui et
supranomen vocatur_ Pazii, _seu_ Gregorii. Così nelle _Ant. ital._,
III. p. 747, a un atto dell’882 sottoscrivonsi Joannes _qui vocatur_
Clario, _Leo qui vocatur_ Pipino, _Joannes qui vocatur_ Peloso,
_Joannes_ Russo, _Urzulo qui_ Mazuco _vocatur, Lupus qui dicitur_
Bonellus, _Bonellus qui dicitur_ Magnano: e altrove Giovan Rosso,
Giovan Peloso, maestro Guglielmo, Martin Diacono, Lupo da Via, Ugo da
Porta Ravennate, ecc.

[80] Bardellone, Taino, Bottesella, Butirone, Petracco, Passerino,
Scarpetta, Carnevario, Cane e Mastino: poi Garzapane, Pandimiglio,
Tornaquinci, Belbello, Menabò, Megliodeglialtri, Bracacurta,
Soffiainpugno, Rubacastello, Animanigra, Buccadecane, Bellebono,
Bragadelana, Nosaverta, Tantidanari, Basciacomari, Tettalasini,
Bencivenne, Mezzovillano, Assainavemo, Seccamerenda, Segalorzo,
Benintese, Ranacotta, Scannabecco, Mangiatroja, Brusamonega, Cavazocco,
Codeporco, Coalunga, Ristoradanno, Datusdiabolo, Capodasino,
Cagatossico, Cagainos, Mattosavio, Malfilioccio, Moscaincervello,
Passamontagne, Castracani, Tosabue, Calzavegia, Cavalcasela, Guido
Ajutamicristo, ecc. Anche case principali conservarono i nomi di
Malaspina, Pelavicini, Maltraversi, Malatesta, Cavalcabò, Gambacurta...

[81] Anichino di Bongardo dissero i nostri il capitano di Baumgarten;
di Awcwood fecero Giovanni Acuto, e di Hohenstein Ovestagno.
Reciprocamente i nostri Arrighetti fiorentini furono in Francia
trasformati in Riquetti; i Giacomotti in Jaquemot, ecc.

[82] MURATORI, _Ant. Ital._, diss. XVI.

[83] _Subrogatum_ (come prefetto d’Amalfi) _Ursum Marini comitis de
Pantaleone comite filium Canucci Marci post sex menses quoque ejecerunt
Successit Ursus Cabastensis, Joannes Salvus, Romani Vitalis filius._
PANSA, St. della Repubblica d’Amalfi, I, 33.

[84] Orderico Vitale, cap. 3, dice che _Rodolphus, quintus frater,
clericus cognominatus est, quia peritia litterarum, aliarumque rerum
apprime imbutus est. Clericus_ pure chiamavasi it segretario, onde
l’epitafio di Guglielmo Ambiense (ap. MORERI) _Clericus angelici
fuit hic regis Ludovici_: dal che il _clerc_ rimasto ai Francesi
per indicare lo scrivano. Una cronaca milanese, nei _Rer. ital.
Script._, III. 60, dice che Stefano da Vimercato _fuit in sæculo valde
honorabilis clericus_. E Giovan Villani, IV. 3: _E’ fu molto chierico
in scrittura_. Per avverso, Matteo Villani, III. 60, scrive: _Il Comune
fu ingannato da’ suoi medesimi ambasciatori, de’ quali niuno si potè
incolpare, che erano _secolari_ e uomini che non sapeano quello che i
titoli de’ giudici portassero_.

[85] La contessa Matilde aveva moltissimi servi, e ne donò a varie
chiese; nominatamente al canonico di Mantova regalò quelli che
possedeva alla Volta; e l’atto del 1079 (ap. FIORENTINI, _Documenti
concernenti Matilde_, pag. 122) porta i nomi di parecchi, dove
notiamo _jugales cum filiis et cum peculiis eorum_, e concede ad
essi canonici _quod faciant de jam dictis servis et ancillis, seu de
peculiis quicquid voluerint_. In testamento poi ordinò fosser liberati
innumerevoli servi, come attesta Donnizone:

    _Innumerosque suos famulos jubet hæc hera cunctos_
    _Ingenuos, vitæ post ipsius fore finem._

[86] Cronaca Bolognese, 1283. _Comune Bononiæ fecit _fumantes_
comitatus, et emit omnes servos et ancillas ab omnibus civitatis
Bononiæ, pro pretio unius stari frumenti pro quolibet qui habeat boves,
et unius quartarolæ pro quolibet de zappa._ — C. F. RUMHOR, _Ursprung
Besitzlosigkeit der Colonen des innerern Toskana_. Amburgo 1830.

[87] _Cum libertas, qua cujusque voluntas non ex alieno sed ex proprio
dependit arbitrio, jure naturali multipliciter decoretur, qua etiam
civitates et popoli ab oppressionibus defenduntur, et ipsorum jura
tuentur et augentur in melius, volentes ipsam et ejus species non
solum manutenere sed etiam augmentare, per dominos priores artium
civitatis Florentiæ etc. et alios sapientes et bonos viros ad hoc
habito... provisum ordinatum exstitit salubriter, et firmatum,
quod nullus, undecumque sit et cujusque conditionis dignitatis vel
status existat, possit, audeat vel præsumat per se vel per alium
tacite vel expresse emere, vel aliquo alio titulo, jure, modo vel
causa adquirere in perpetuum vel ad tempus aliquos fideles, colonnos
perpetuos vel conditionales, adscriptitios vel censitos, vel aliquos
alios cujuscumque conditionis existant, vel aliqua alia jura, scilicet
angharia vel proangharia, vel quævis alia contra libertatem personæ et
conditionem personæ alicujus in civitate, vel comitatu, vel districtu
Florentiæ etc._ Osservatore fiorentino, tom. IV.

[88] DARU, _St. di Venezia_, lib. XIX. § 7.

[89] «In nome de Dio amen: in mille e triscento e LXV adi VXII de
feurer, in la strouilea in caxa mia de mi Symon da Imola e de Marco
Bon de Viniexia e de Zorzi Fustagner da Coron, e de mi Symon noder
infrascripto, lo sauio et discreto homo ser Andriolo Bragadin, fyolo
de mis. Jacomo Bragadin de Viniexia de la contrada de sento Zemignan,
se eno qui convegnudi insembre cum mis. Tantardido de Mezo da Viniexia
in honorando consylier de Coron, et ali uendudo uno so sclauo lo quale
elo aueua comprado in la Tana da uno Sarayni per cento e cinquanta
aspri de arzento cum lazo (_agio_), segondo la confession del dito
sclauo, et a dato infrascripto mis. Tantardido a lo sourascripto ser
Andriolo in pagamento per lo dito sclauo ducati de oro uinti et uno in
moneda cum lazo, lo quale sclauo a nome Piero Rosso et in presencia de
li sourascripti testimoni e de lo dito sclauo fo fatto lo pagamento, e
siando pagado e contento lo dito ser Andriolo dal dito mis. Tantardido,
lo dito ser Andriolo pygla per la man lo dito Piero Rosso so sclauo e
si lo de in man de lo sourascripto mis. Tantardido e de tutto questo
fe contento lo dito sclauo Piero Rosso et inclinato per so signor
lo dito mis. Tantardido. Oblegandose lo dito sclauo de auerlo per so
signor cusi como elo aueua lo dito ser Andriolo, lo dito ser Andriolo
se oblega de defenderlilo in tute le parti del mondo e in ogni zudixio,
et lo dito mis. Tantardido per lo sclauo de ogno dano et interesse che
interuegnisse a mis. Tantardido infrascripto per lo pagamento de lo
dicto sclauo quando elo podesse prouar che elo non fosse so sclauo, lo
dito ser Andriolo se oblega de refarli lo dito pagamento a ducati de
oro XXI de bon pexo.

«Et io Symon figliolo mis. Jacomo de li Bruni da Imola per la imperiale
autoritate not. publico e zudexe ordenario fui presente a tutto. Una
cum li sourascripti testimonj mmss».

Il notajo non segna il luogo dove rogò l’istromento; ma puossi arguire
si facesse appunto in Corone o nelle sue vicinanze. _Serie degli
scritti in dialetto veneziano, di_ BARTOL. GAMBA, pag. 35.

[90] FONTANINI, _Diss. de masnadis_.

[91] _Quod sclavi super navigiis non leventur; quod aliqua persona
januensis non possit deferre mamaluchos mares et fœminas in Alexandriam
ultra mare vel ad aliquem locum subditum soldano Babiloniæ_ (cioè del
Cairo).

[92] Lib. II. 20. 55. 93. Nel succitato volume II dei _Monum. Hist.
patriæ_ occorrono moltissimi ricordi di vendite e d’emancipazione di
schiavi a Genova, fra cui ne scegliamo alcuni:

Nel 1156 Guglielmo Zulenio vende per otto lire la sua serva Agnese
_non fugitivam, neque furem, sed boni moris_. — L’anno stesso, Simone
di Mongiardino emancipa Girardo figlio di Ubaldo suo servo, pel prezzo
di lire otto pavesi, senza ritener nulla del peculio che abbia o possa
avere.

1158, 16 agosto. Mosso e sua moglie Marsibilia per lire cinquanta danno
a Frederzone loro servo _omnimodam facultatem vivendi, standi, agendi
et faciendi quod velit utpote liber homo_.

1159, 12 maggio. Malovriere _tum amore Dei, tum pro solidis
vigintiquinque_ libera Alvarda sua serva; pena dieci libbre d’oro se
egli o i suoi eredi vi attentino.

1160, 25 novembre. Guglielmo da Castenollo vende un servo Saracino per
cinquantanove soldi.

1161, 23 febbrajo. Amico di Mirto dona a Lanfranco la porzione di
proprietà che ha sopra Angelica sua serva e la figlia di lei. — 10
giugno seg. Guglielmo Moraga di Narbona vende per cinquantacinque
soldi a prezzo finito un suo Saracino. — 28 luglio. Filippo Aradello
libera il suo servo Giovanni per amore dell’anima sua: e gli dice:
_Proficiscere liber in Deo_; e Giovanni in ricambio promette stare al
suo servigio per quattro anni. — 17 settembre. Ribaldo de Curia libera
il servo Pasquale col suo peculio per venticinque lire e per salute
dell’anima.

1162, 9 ottobre. Senebaldo regala a suo figlio Alberto metà de’ proprj
beni feudali e allodiali, _excepta tantum Boneta ancilla mea et filiam
ejus_. — 19 novembre seg. Ogerio Vento nel testamento dichiara liberi
tutti i servi e le ancelle sue se il Signore lo chiami a sè in quella
malattia. Non morì, e un altro testamento fece l’11 maggio seg., colla
stessa clausola, eccettuando però il peculio d’essi servi.

1163, 4 agosto. Giulia Bulferico per mercede dell’anima sua e del
marito manomette l’ancella Adelusia e il suo peculio.

1164, 1º maggio. Pier Cappellano e Stanfilla jugali manomettono
Guglielmo servo con venti libbre di suo peculio. — Nell’inventario
dell’eredità abbandonata da Guglielmo Scarsuria, del 17 giugno seg., è
noverata _Saracenam unam cum libertatis condicione testamento defuncti
insercta_.

1165, 21 giugno. Lanfranco Arzema per quattro lire e mezzo libera
e manomette Aidelina sua ancella. Luca, figlia emancipata di lui,
rinunzia pure ogni diritto che v’avesse. Giovanni Tossico, a un cui
servo la Aidelina erasi unita (_adhesisset_), dichiara liberi i due
primi figli che ne nascessero.

1192. Pietro re d’Arborea promette ai Genovesi che, se si ottenga di
porre una chiesa in Oristano, darà al vescovo di Genova una curia con
tanti possessi e _servi_ quanti ne ha in Arborea il vescovo di Pisa.

Luigi Cibrario produsse carte genovesi di più tarde vendite di schiavi.
Nel 1378 Benvegnuda vende _quandam servam suam sclavam de progenie
Tartarorum_ per ventidue lire di Barcellona, _sanam ab omnibus magagnis
occultis_. Una pure _de progenie Tartarorum_ è venduta il 1389 da
Antonio di San Pier d’Arena; un’altra il 1391; un’altra di venticinque
anni nel 1484, per sessanta lire di genovini, che sarebbero oggi fr.
1033.

Nel 1851 Giovanni Zucchetti pubblicava a Mantova una carta
dell’archivio Arconati di Milano, secondo la quale, nel 1434, il nobile
Giacomo de’ Bigli di Milano vendeva al nobile Giovanni da Castelletto,
pur di Milano, una Tartara di anni diciannove per cinquantotto ducati
d’oro; l’atto fu rogato a Recanati.

Nel testamento del famoso Filippo Strozzi, 14 maggio 1491, si
legge: «Item a Giovanni Grande _nero_, mio schiavo, lascio e lego la
liberatione, e che lui sia libero e franco da ogni servitù dopo la
vita mia, et per detto effetto et per a quel tempo da hora lo libero
et absolvo da la mia potestà et da ogni servitù a che lui mi fosse
tenuto; et bisognandoli, per effecto di dicta sua liberatione o per
cautela alcuna sua intorno a ciò, voglio che gli heredi mie gliene
faccino quella cautela che lui vorrà, per potere dicta sua liberatione
sempre mostrare et farne fede». Nella _Cronaca fiorentina_ del Cambi
trovo che nel 1529, quando Genova fu presa, i Franzesi ebber l’arte di
togliere tutti gli schiavi, i quali rivelarono dove stessero riposte le
ricchezze dei padroni.

Melchior Gioja (_Nuovo prospetto delle scienze economiche_, par.
III) asserisce che «non è la religione che abbia fatto sparire la
schiavitù dalla maggior parte dell’Europa, ma il lento progresso delle
arti e del lusso». Guglielmo Libri (_Histoire des sciences mathém.
en Italie_) s’arrabatta a provare che la Chiesa non fece nulla per
la liberazione dei servi, anzi il contrario. L’argomento suo contro
la Chiesa equivale precisamente a quest’altro: «Non è vero che il
codice Albertino proibisca il furto, giacchè ladri vi ha dov’esso
è in vigore». Fra i libri che costui dovette compulsare per la sua
storia, sono quelli di Girolamo Cardano, del quale noi parliamo più
avanti. Nel vol. X dell’edizione di Lione sta il trattato _De arcanis
æternitatis_, che a pag. 31 vuol sostenere la legittimità degli schiavi
naturali, confutando la Chiesa che dichiara gli uomini eguali. «Questo
genere di servi, acciocchè nessuno potesse riguardarlo come propagato
dalla natura, e perciò legittimo, fu tolto affatto da la religione
nostra, ossia da quelli che pubblicarono costituzioni, interpretando
quel detto che _appo Dio non v’è nè servo nè libero_. Sarebbe come se
alcuno, interpretando quel di Cristo _In quel giorno nè sposeranno,
nè saranno sposati_, dicesse inutile il matrimonio. Che una servitù
moderata e giusta sia utile allo Stato, è così certo, che anche la
ingiusta e smodata è più utile che il non esserne alcuna; giacchè i
paesi dei Gentili furono più felici, ed ora quei de’ Maomettani, che
non i Cristiani». Questo passo è decisivo a mostrare le due influenze
sempre in contrasto, del paganesimo con Aristotele, e della religione
col Vangelo.

[93] _Anno Domini MXCVIII cepit guerra de Cremona, magnum frixorium
Cremonensium._ SICARDUS.

[94] _Quæque meis oculis vidi, potius reserabo._ Anon. Cumanus, nei
_Rer. it. Script._, V.

[95]

    _Mittunt ad cunctas legatos agmina partes_
    _Ducere; Cremonæ Papiæque mittere curant;_
    _Cum quibus et veniunt cum Brixia Pergama; totas_
    _Ducere jussa suas simul et Liguria gentes;_
    _Nec non adveniunt Vercellæ, cum quibus Astum,_
    _Et comitissa suum gestando brachia natum;_
    _Sponte sua tota cum gente Novaria venit;_
    _Aspera cum multis venit et Verona vocata;_
    _Docta suas secum duxit Bononia leges;_
    _Attulit inde suas Ferraria nempe sagittas;_
    _Mantua cum rigidis nimium studiosa sagittis;_
    _Venit et ipsa simul quæ Guardastalla vocatur;_
    _Parma suos equites conduxit Garfanienses._
                                      Anon. Cumanus.

[96] Gli sono confermati in un diploma di Federico I, 29 settembre 1164.

[97] Ap. BALUZIO, _Miscel._, lib. V. p. 64.

[98] Ildeberto, vescovo di Reims nell’XI secolo, cantava:

    _Par tibi, Roma, nihil, cum sis prope tota ruina;_
      _Quam magni fueris integra, fracta doces._
    _Urbs cecidit, de qua si quicquam dicere dignum_
      _Moliar, hoc potero dicere, Roma fuit._
    _Non tamen annorum series, non flamma, nec ensis_
      _Ad plenum potuit hoc abolere decus._
    _Tantum restat adhuc, tantum ruit, ut neque pars stans_
      _Æquari possit, diruta nec refici_.....

[99] Che nei secoli dell’ignoranza e del fanatismo si facesse colpa
a costui di discendere da Ebrei, e san Bernardo stesso il chiamasse
_judaica soboles_, poca meraviglia. Ma Voltaire, accoppiando al solito
la leggerezza e l’intolleranza, non rifina di ridere di un _papa
ebreo_. La storia, se avesse voluto consultarla, gli avrebbe detto
ch’e’ non era _ebreo_ e non fu _papa_.

[100] Questo fatto si rappresentò in un quadro del palazzo di Laterano,
ove Lotario riceve la corona di man del papa, colla leggenda:

    _Rex venit ante fores, jurans prius urbis honores,_
    _Post homo fit papæ, recipit quo dante coronam._

[101] Con queste insegne sono effigiati re Ruggero nel tempio di
Monreale e Guglielmo nella Martorana a Palermo: il cadavere di
Federico II si trovò rivestito di abiti pontificali. Sin a Filippo II
le suppliche per affari ecclesiastici dirigeansi al re col titolo di
_beatissimo padre_.

[102] _Concedimus, donamus et auctorizamus tibi, filio tuo Rogerio, et
aliis filiis tuis secundum tuam ordinationem in regno substituendis,
et hæredibus suis, coronam regni Siciliæ et Calabriæ et Apuliæ etc.
Tu autem et hæredes tui censum, videlicet sexcentos schifatos, annis
singulis Romanæ Ecclesiæ persolvere debes etc._

[103] _Ep._ 31. lib. V.

[104]

    ...... _Arnoldus, quem Brixia protulit ortu_
    _Pestifero, tenui nutrivit Gallia sumtu_....
    ..... _assumpta sapientis fronte, diserto_
    _Fallebat sermone rudes, clerumque procaci_
    _Insectans odio, monachorum acerrimus hostis,_
    _Plebis adulator, gaudens popularibus auris,_
    _Pontifices, ipsum que gravi corrodere lingua_
    _Audebat papam_.....
    _Articulos etiam fidei, certumque tenorem_
    _Non satis exacta stolidus pietate fovebat,_
    _Impia mellifluis admiscens toxica verbis._
                       GUNTHERI _Ligur. Carmina_, lib. III.

Vedi la nota 7 del capo seguente.

[105] San Bernardo diresse a Eugenio III i suoi libri _De
consideratione_, nel IV de’ quali gli dice: — Qual cosa è più nota
ai secoli, che la protervia e il fasto de’ Romani? gente disavvezza
dalla pace, avvezza al tumulto; gente immite e intrattabile finora,
che non sa star sottomessa se non quando non vale a resistere. Quest’è
la piaga, e a te spetta il curarla. Ridi forse di me, credendola
incurabile? non diffidare».

[106] OTTO FRISING., _De gestis Frid._, lib. I. cc. 27. 28. — Le
proposizioni de’ Romani a Corrado furono compendiate in questi versi:

    _Rex valeat: quidquid cupit obtineat; super hostes_
    _Imperium teneat; Romæ sedeat; regat orbem_
    _Princeps terrarum, ceu fecit Justinianus;_
    _Cæsaris accipiat Cæsar, quæ sunt sua præsul,_
    _Ut Christus jussit Petro solvente tributum._

[107] AMAND, _De primis actibus Friderici_. — OTTO FRISING., _De gestis
Friderici_. Ottone morì nel 1158, e lo continuò Radevico canonico
di Frisinga, molto inferiore pel dettato e più pei concetti. Le loro
storie furono ridotte in versi dal Guntero, tedesco contemporaneo, in
un poema intitolato _Ligurinus_.

[108]

    _Ductus ab antiquo priscorum tempore regum_
    _Mos habet, ut, quoties regnator teutonus Alpem_
    _Transit, et italicas invisere destinat oras,_
    _Qui repetant fisco fiscalia jura fideles_
    _Per quoscumque suos præmittere debeat urbes:_
    _At quæcumque ream se perfida fecerit ausu_
    _Sacrilego, regique suo sua jura negarit,_
    _Strata luat meritas fraudato principe pœnas:_
    _Inde fit ut fractis deformiter horrida muris_
    _Nunc quoque per totam videas loca plurima terram._
      _Hoc quoque per cunctas regnator teutonus urbes,_
    _Non modo teutonicas, sed et hic et ubique jacentes,_
    _Jus habet, ut præsens quasi maximus omnia judex_
    _Claudere jura manu, cunctasque recidere lites_
    _Debeat, atque omnis judex, omnisque potestas_
    _Atque magistratus, ipso præsente, quiescant._
      _Hunc etiam regi priscarum sanctio legum_
    _Longævique vigor moris profitetur honorem,_
    _Ut cunctos fœtus, quos educat itala tellus_
    _(His modo, quæ poscit terræ cultura, retentis)_
    _Principis ad nutum fisco præstare colonus_
    _Debeat, in regni sumptus et militis usum._
                        GUNTERI _Ligurinus_, lib. II.

[109] _De gestis Frid._, lib. II. c. 3. Guntero chiama i Lombardi

    _Gens astuta, sagax, prudens, industria solers,_
    _Provida consilio, legum jurisque perita._

[110] _Guilhelmus marchio de Monteferrato, vir nobilis et magnus, qui,
pene solus ex Italiæ baronibus, civitatum effugere potuit imperium._
OTTO FRISING., lib. II. c. 13.

[111] _Ne, si Mediolanensium partem amplexus esset, altera parte
Longobardiæ subjugatæ, Mediolanenses, quia fortiores erant, rebelles
existerent._ SIRE RAUL.

[112] La strada più consueta e più breve dalla Lombardia a Roma era
la così detta via Romea o Francesca, che dal territorio di Parma
e Piacenza varcava l’Appennino del monte Bardone per scendere a
Pontremoli, indi a Villafranca, Sarzana, Luni, il Frigido, il Salto
della Cervia, Lucca, Altopascio, il Galleno; passato l’Arno sotto
Fucecchio, mettevasi sulla via traversa di Castel Fiorentino, donde
a Certaldo, Poggibonsi, Staggia, Siena, Buonconvento, Sanquirico,
Spedaletto di Bricole, Radicofani, Acquapendente, Bolsena,
Montefiascone, Viterbo, Sutri, Portacastello di Roma. È divisata
nell’itinerario di Filippo Augusto re di Francia, quando nel 1191
tornava dalla crociata.

[113] «Fu impiccato e bruciato, e le sue ceneri sparse nel Tevere,
acciocchè la stolida plebe non venerasse il corpo di questo infame»,
dice il buon Muratori.

* Arnaldo è divenuto un mito, e in conseguenza la storia di lui fu
peggio che mai alterata. I Giansenisti nel secolo passato magnificavano
Arnaldo, poi nel nostro i demolitori dell’autorità temporale dei papi.
La tragedia del Niccolini è mera declamazione, ove Arnaldo è fatto
eretico, mentre nella prefazione si vuole purgarlo di questa taccia.
Cesare Balbo lo imputa di avere sollevato il popolo romano contro il
papa, quando il papa e il popolo sarebbero dovuti unirsi ai Lombardi
per difendere l’indipendenza: e così ritardò la lega di Pontida e
cagionò la distruzione di Milano.

Il mettere un Lutero o un Ciciruacchio nel secolo XII è un anacronismo,
quanto il mettere ai giorni nostri un Pietro Martire o un Francesco
d’Assisi. Ci fu sempre, fino ai giorni nostri, chi sperò sbalzare
il papa mediante l’ajuto degli stranieri, e così meditava Arnaldo.
Ma il prefetto di Roma, che, in occasione delle prediche di Arnaldo,
era stato insultato e peggio, lo fece prendere e impiccare, valendosi
della piena podestà che gli conferiva la presenza dell’imperatore. Onde
Goffredo da Viterbo canta:

    _Arnoldus capitur, quem Brixia sensit alumnum,_
    _Dogmata cujus erant quasi pervertentia mundum:_
    _Strangulat hunc laqueus, ignis et unda vehunt._
                                     Pantheon, 464.

Anche il Guntero lo dice fatto reo d’ambe le maestà:

                _Sic læsus stultus utraque_
    _Majestate reum geminæ se fecerat aulæ._

Gerhochus di Reichersperg contemporaneo ne porta questo giudizio:
_Quem ego vellem, pro tali doctrina sua, quamvis prava, vel exilio, vel
carcere aut alia pœna præter mortem punitum esse, vel saltem taliter
occisum ut romana Ecclesia, sive curia ejus necis quæstione caveret!
Nam, ut ajunt, absque ipsorum scientia et consensu a præfecto urbis
Romæ, de eorum custodia in qua tenebatur ereptus, ac pro speciali
causa occisus ab ejus servis est. Maximam siquidem cladem ex occasione
ejusdem doctrinæ idem præfectus a romanis civibus perpessus fuerat:
quare non saltem ab occisi crematione et submersione ejus occisores
metuerunt quatenus a domo sacerdotali quæstio sanguinis remota esset.
Sed de his ipsi viderint. Sane de doctrina et nece Arnaldi idcirco
inserere præsenti loco volui, ne vel doctrinæ ejus pravæ, quæ, etsi
zelo forte bono, sed minori scientia prolata est, vel ejus necis
perperam actæ videar assensum præbere._ Nel libro I _De investigat.
antichrist._, apud GRETSER, _Prolegomena ad scriptores adversus
Waldenses_, cap. 4.

[114] _Hospes eras, civem feci: advena fuisti ex transalpinis partibus,
principem constitui._ OTTO FRISING., 721. E gli fa rispondere:
_Legitimus possessor sum.... Principem populo, non populum principi
leges præscribere oportet._ E narrate le stragi, con atroce ironia
soggiunge: _Hæc est pecunia, quam tibi princeps tuus pro tua offert
corona._

[115]

    _Roma ferax febrium, necis et uberrima frugum:_
    _Romanæ febres stabili sunt jure fideles._
                        PIER DAMIANI.

[116] Il Sismondi ed altri snaturano questo fatto, in modo che paja
con Federico stare la ragione, e Adriano aver fatto umili scuse. Il
torto del primo era in tanto maggiore, in quanto la lettera diceva
in plurale _majora beneficia_, nè feudo superiore all’Impero avrebbe
potuto immaginarsi. Il papa poi si ritrattò, ma dichiarando che quella
espressione _utique nedum tanti viri, sed ne cujuslibet minoris animum
merito commovisset_. È bizzarro a vedere come il Sismondi dipinga
Federico per un mostro di crudeltà, e micidiale d’ogni franchigia
quando lotta colle repubbliche; poi ne faccia un portento di
ragionevolezza quando contrasta coi papi.

[117] RADEVICUS FRISING., lib. I. c. 26.

[118] Da Lodi vecchio i Lodigiani trasferirono allora al nuovo il
corpo del loro patrono san Bassiano, uno de’ primi vescovi, e speciale
protettore contro la lebbra.

[119] È nominato Lodovico nella scomunica del papa.

[120] OTTO FRISING., lib. I. cc. 27. 28.

[121] SIRE RAUL. Radevico dice centomila armati.

[122] SIRE RAUL. Delira il Giulini ragguagliandoli a venti milioni.

[123] Il Guntero, lib. VIII, dice che

    _Tum demum victus Federicus ab urbe recessit,_
    _Modoicumgue petens, prisco dignatus honore_
    _Illustrare locum, sacro diademate crines_
    _Induit, et dextra gestavit sceptra potenti._
    _Hanc fortuna diu, Ligurumque potentia dives_
    _Eximiam regni proavorum tempore sedem_
    _Presserat, et longa victam ditione tenebat:_
    _Sed placidus princeps primævo cuncta decori_
    _Restituenda putans, injustis legibus illam_
    _Exemit, priscumque loco reparavit honorem._

Non vuol dire che si facesse coronare a Monza, ma che vi comparve
solennemente colla corona. Federico stette a Monza cinque giorni, nei
quali si consumarono mille carri di legna per la sua cucina, e cento
lire imperiali. GIULINI.

Bonincontro riferisce questi versi in lode di Monza:

    _Monzia terra bona, civili digna corona._
    _Monzia cunctorum dives et plena bonorum._
    _Monzia dat drappos cunctis mercantibus aptos._
    _Monzia stat damnis precibus defensa Johannis._

[124] _Scias omne jus populi in condendis legibus tibi concessum: tua
voluntas jus est, sicuti dicitur. Quod principi placuit, legis habet
vigorem, cum populus ei et in eo omne suum imperium et potestatem
concesserit._ RADEVIC., lib. II. c. 4.

La cronaca soggiunge che, cavalcando il Barbarossa fra Bulgaro e
Martino, domandò loro chi fosse padrone del mondo. Martino asserì
l’imperatore; ma Bulgaro sostenne non essere lui padrone quanto alla
proprietà. L’imperatore regalò a Martino il proprio cavallo; onde
Bulgaro disse: _Amisi equum, quia dixi æquum quod non fuit æquum_. OTTO
MORENA.

[125] Radevico trova orrenda iniquità, non quella del Tedesco
che esponeva gli ostaggi, ma quella de’ nostri che li colpivano:
_Seditiosi, quod etiam Barbaris incognitum et dictu quidem horrendum,
auditu vero incredibile, non minus crebris ictibus turres impellebant,
neque eos sanguinis et naturalis vinculi communio, neque ætatis movebat
miseratio. Sicque aliquot ex pueris, lapidibus icti, miserabiliter
interierunt; alii, miserabilius adhuc vivi superstites, crudelissimam
necem, et diræ calamitatis horrorem penduli expectabant: oh facinus!_

[126] _Propter destructionem Mediolani, omnes dederunt imperatori
præsto copiosam et immensam pecuniam._ SIRE RAUL, pag. 1187.

[127] Tra i fautori del Barbarossa era Algiso abate del monastero di
Clivate, fondato da Desiderio re. Nel 1162 _Papie post destructionem
Mediolani_, Federico gli dava un ampio privilegio, che comincia:
_Cum ad promovendum imperii honorem et ad debellandos hostes Imperii,
præcipue Mediolanenses, Italiam cum exercitu intraverimus, inter multos
quidem fideles, qui nobis in laboribus nostris fideliter adstiterunt,
invenimus venerabilem Algisum, Clivatensis ecclesiæ abbatem, quem
devotissimum nobis ac fidelissimum certis argumentis experti sumus.
Multis enim retrorsum abeuntibus, prædictus abbas fuit vir fidelis,
et constans nobis firmiter adhesit, et immobilis nobiscum perseveravit
etc._ Credo che ivi sia per la prima volta nominata la Brianza.

Le vittorie di Federico furono celebrate da un poeta popolare
innominato, da cui scegliamo poche strofe:

    _Salve mundi domine, Cæsar noster ave,_
      _Cujus bonis omnibus jugum est suave;_
      _Quisquis contra calcitrat, putans illud grave,_
      _Obstinati cordis est, cervicis prave._
    _Princeps terre principum, Cesar Friderice,_
      _Cujus tuba titubant arces inimice,_
      _Tibi colla subdimus tigres et formice,_
      _Et cum cedris Libani vepres et mirice...._
    _Scimus per desidiam regum Romanorum_
      _Ortas in imperio, spinas impiorum,_
      _Et sumpsisse cornua multos populorum,_
      _De quibus commemoro gentem Lombardorum;_
    _Que dum turres erigit more giganteo,_
      _Volens altis turribus obviare Deo,_
      _Contumax et fulmine digna ciclopeo,_
      _Instituta principum sprevit ausu reo._
    _De tributo Cesaris nemo cogitabat,_
      _Omnes erant Cesares, nemo censum dabat;_
      __Civitas Ambrosii_ velut Troja stabat;_
      _Deos parum, homines minus formidabat...._
    _Prima sua domino paruit _Papia_,_
      _Urbs bona, flos urbium, clara, potens, pia,_
      _Digna foret laudibus et topographia,_
      _Nisi quod nunc utimur brevitatis via._
    _Post Papiam ponitur urbs _Novariensis_,_
      _Cujus in principio dimicavit ensis;_
      _Frangens et reverberans viribus immensis_
      _Impetum superbi Mediolanensis._
    _Carmine, Novaria, sepe meo vives._
      _Cujus sunt per omnia commendandi cives:_
      _Inter urbes alias eris laude dives,_
      _Donec desint Alpibus frigora vel nives..._
    _Mediolanensium dolor est immensus,_
      _Pro dolore nimium conturbatur sensus;_
      _Civibus Ambrosii furor est accensus,_
      _Dum ab eis petitur, ut a servis, census._
    _Interim precipio tibi, Constantine,_
      _Jam depone dexteram, tue cessent mine;_
      _Mediolanensium tante sunt ruine,_
      _Quot in urbe media modo regnant spine,_
    _Tantus erat populus atque locus ille,_
      _Si venisset Grecia tota cum Achille,_
      _In qua tot sunt menia, tot potentes ville,_
      _Non eam subjicere possent armis mille._
    _Jussu tamen Cesaris obsidetur locus,_
      _Donec ita venditur esca sicut crocus:_
      _In tanta penuria non est ibi jocus,_
      _Ludum tandem Cesaris terminavit rocus..._
    _Erant in Italia greges vispillonum,_
      _Semitas obsederat rabies predonum,_
      _Quorum cor ad scelera semper erat pronum,_
      _Quibus malum facere videbatur bonum._
    _Cesaris est gloria, Cesaris est donum_
      _Quod jam patent omnibus vie regionum,_
      _Dum ventis exposita corpora latronum_
      _Surda flautis, Boree captant aure sonum..._
    _Jam tiranno siculo Siculi detrectant,_
      _Siculi Te sitiunt, Cesar, et expectant,_
      _Jam libenter _Apuli_ tibi genuflectant,_
      _Mirantur quid detinet, oculos humectant..._
    _Imperator nobilis, age sicut agis,_
      _Sicut exaltatus es, exaltare magis!_
      _Fove tuos subditos, hostes cede plagis,_
      _Super eos irruens ultione stragis._

Apud GRIMM, _Geschichte des Mittelalters aus König Friedrich der
Staufen und aus seiner wie der nächstfolgenden Zeit._ Berlino 1845.

[128] _Sicque factum est, quod Lombardi, qui inter alias nationes
libertatis singularitate gaudebant, pro Mediolani invidia, cum
Mediolano pariter corruerent, et se Teutonicorum servituti misere
subdiderunt._ Cron. Salern.

[129] _Episcopi, marchiones, comites, capitanei, aliique etiam
proceres, ac quamplures alii etiam Longobardiæ homines, tam
magni quam parvi, alii cum crucibus, alii sine crucibus, ante
imperatorem venientes, de imperatoris procuratoribus nimis valde
conquerebantur..... Ipse, quærimonias Longobardorum quasi vilipendens,
et pro nihilo habens, nihil inde fecit._ OTTO MORENA.

[130] Il giuramento fu rinnovato nel 1170 in questi termini: _In nomine
Domini, amen. Ego juro ad sancta Dei evangelia quod non faciam neque
treguam, neque guerram recredutam, nec aliquam concordiam cum Frederico
imperatore, neque cum filiis ejus, nec cum uxore ejus, neque cum alia
quacumque persona ejus nomine, nec per me, nec per aliam quamcumque
personam, et ab alio homine facta, non habebo ratam. Et bona fide pro
meo posse operam dabo viribus quibuscumque potero, ne aliquis exercitus
modicus vel magnus de Alemannia, vel de alia terra imperatoris quæ sit
ultra montes, intret Italiam. Et si prædictus exercitus intraverit,
ego vivam guerram faciam imperatori et omnibus illis personis quæ
modo sunt ex parte imperatoris, vel pro tempore fuerint, per quas
prædictus exercitus debeat exire de Italia, donec prædictus exercitus
de Italia exeat. Ego bona fide, per me et per omnes personas, totius
meæ virtutis salvabo et guardabo personas et res omnium hominum
societatis Lombardiæ, Marchiæ et Romaniæ, et nominatim dominum
marchionem Malaspinam, et omnes personas quæ modo sunt in societate
vel extra. Et ego nullam concordiam feci vel faciam cum imperatore
constantinopolitano.... sine consilio credentiæ cujusque civitatis...
Et filios meos qui sunt in ætate quatuordecim annorum, infra duos
menses..... faciam jurare omnia prædicta et attendere._

Disputano di qual Enrico si tratti: e poco importa; ma tanto basta per
ismentire l’asserzione del Sigonio, e tanto più l’estensione datavi dal
Sismondi, che Ottone avesse, con una costituzione generale, liberati i
municipj. A quella si sarebbero appellati, non a consuetudini incerte.

[131] Giovanni di Sarisbery, _ep._ 210, ap. LABBE, _Concil._, tom. X.
1450.

[132] _Montes aureos et cum honore et gloria imperii gratiam
sempiternam._ TOMMASO DE CANTUARIA.

[133] Buoncompagno maestro fiorentino narrò quell’assedio (_Rer. it.
Scrip._, VI). Egli sclama: _Non credam Italiam posse fieri tributariam
alicui, nisi Italicorum malitia procederet ac livore; in legibus enim
habetur: Non est provincia, sed domina provinciarum._

[134] Il terreno su cui venne costruita Alessandria apparteneva ai
marchesi del Bosco, i quali lo cedettero nel 1180 in feudo ai cittadini
di quella, colle ville Marenzana e Ponzano, assolvendo da ogni fedeltà
i villani, arimanni, mercanti, artieri di esse terre, _Monumenta
Aquensia_.

Al vescovado d’Alessandria il papa avea voluto aggregare quello di
Acqui; ma gli Acquensi resistettero accannitamente, e ne venne guerra,
finchè Innocenzo III disgiunse novamente le due diocesi. Vedi CHENNA,
_Del vescovato di Alessandria_, 1790.

[135] Il primo aveva egli menato nel 1154; il secondo nell’estate 1158;
il terzo gli fu condotto l’anno dopo dalla imperatrice; il quarto fu
de’ principi germanici che distrussero Milano; col quinto Federico
osteggiò Roma, e lo perdette di febbri; il sesto fece mala impresa ad
Alessandria; il settimo fu sconfitto a Legnano.

[136] CARD. ARRAG., _Rer. It. Scrip._, III. 468.

[137] Secondo gli atti prodotti dal Muratori, _Antiq. ital. medii
ævi_, diss. XLVIII, i luoghi e le persone del partito imperiale erano
Cremona, Pavia, Genova, Tortona, Asti, Alba, Acqui, Torino, Ivrea,
Ventimiglia, Savona, Albenga, Casale di Sant’Evasio, Montevelio, Castel
Bolognese, Imola, Faenza, Ravenna, Forlì, Forlimpopoli, Cesena, Rimini,
Castrocaro, il marchese di Monferrato, i conti di Biandrate, i marchesi
del Guasto e del Bosco, e i conti di Lomello. All’incontro nella Lega
di Lombardia erano Venezia, Treviso, Padova, Vicenza, Verona, Brescia,
Ferrara, Mantova, Bergamo, Lodi, Milano, Como (benchè da noi poco fa
veduto aderente a Federico), Novara, Vercelli, Alessandria, Carsino e
Belmonte, Piacenza, Bobbio, Obizo Malaspina marchese, Parma, Reggio,
Modena, Bologna, Doccia, San Cassano, ed altri luoghi e persone
dell’Esarcato e della Lombardia.

[138] ROMOALDO SALERN., _Rer. It. Scrip._, VII. 220.

[139] GAUFRIDI VOSIENSIS _Chron._ Il fatto del piede posto sul collo
di Federico fu sostenuto in prima dal benedettino Fortunato Olmo nel
1629, _Historia della venuta a Venetia occultamente nel 1177 di papa
Alessandro III, e della vittoria ottenuta da Sebastiano Ziani doge_; e
ultimamente da Carlo Lodovico Ring, nel _Saggio storico per illustrare
un fatto finora messo in dubbio della vita di due contemporanei,
aspiranti entrambi alla signoria del mondo_ (ted.); Stuttgard 1835.
Nel Cicogna, _Iscriz. venete_, vol. IV. p. 574-93, è una dissertazione
di Angelo Zon sulla venuta di Alessandro III a Venezia. A Venezia si
trovavano già rifuggiti moltissimi vescovi di Lombardia, cacciati
da altri scismatici; v’accorse poi grandissima folla di prelati e
signori; ed è curioso documento una cronaca che riferisce uno per uno
questi personaggi col loro seguito. Per dire solo d’alcuni Italiani,
Girardo arcivescovo di Ravenna giunse con settanta uomini; Lodovico
vescovo di Brescia con un abbate e trenta uomini; e così Salomone di
Trento; Tebaldo di Piacenza con due preposti e venti uomini; Guala di
Bergamo con dodici; Alberico di Lodi coll’abate di San Pietro, e il
prevosto di San Geminiano e quattro consoli, con diciannove uomini;
Offredo di Cremona con quaranta; Anselmo di Como col suo arcidiacono
e quaranta uomini; Algiso arcivescovo di Milano con Milone vescovo di
Torino, coll’arcidiacono e arciprete suo e l’abate di San Dionigi e
uomini sessanta; e così gli altri vescovi. Seguono Corrado marchese
di Monferrato con venti uomini, il marchese Moruello Malaspina con
cenquindici, il podestà di Verona con sessanta uomini, e due avvocati
de’ Veronesi con undici; il podestà di Bergamo con venti, di Vercelli
con sedici; dieci consoli di Cremona con novantacinque uomini, quattro
di Piacenza con trentacinque, quattro di Novara con sedici, quattro
d’Alessandria con trentacinque; il podestà di Bologna con quindici
uomini; quattro consoli di Milano con trenta; il conte di Biandrate con
ventisette; Ezelino da Treviso con trenta; nove cattanei di Treviso
con quarantacinque; i marchesi d’Este con centottanta; il conte
Guido Guerra con cento; e lasciamo indietro altri; i Tedeschi aveano
più numerosi accompagnamenti. Il cronista soggiunge: «De zascheduna
zittade de Lombardia e de la Marca e de Toscana e de Romagna e de la
Marca d’Ancona ve fò catanii e possenti homeni, lo nome e lo numero
deli quali no savemo. Suma lo numero de le persone numerade e i so
prinzipali nominadi per nome, in tutto homeni 6390». OLMO, op. cit.

[140] Vedi CARLINI, _De pace Constantiæ disquisitio_. Verona 1763;
GIAC. DURANDO, _Saggio sulla Lega Lombarda e sulla pace di Costanza_,
nel vol. XL delle _Memorie dell’Accademia di Torino_.

Frà Jacopo d’Acqui aggiunge che i Veneziani voleano che il loro doge al
banchetto sedesse a fianco del Barbarossa: ma questi pigliò il sedile
preparatogli e lo pose sopra il suo, e si sedè così in alto, mentre
_quel villano_, com’esso il chiamava, dovè sedere sulla panca.

[141]

    _Centum mille noto pro Christi tempore toto_
    _Octaginta datis super his et quinque peractis,_
    _Sub mense maji Federico cæsare stante_
    _Septima lux mensis præerat factis gerendis,_
    _Cum relevata fuit Crema, statumque resumsit._
    _Per Placentinos grates meruere divinas,_
    _Unde Cremonenses doleant et sine modo flentes_
    _Et fletu quorum lætetur quisque virorum._
              Iscriz. presso ALAMANNO FINO, lib. II.

[142] TUTINI, _Disc. de’ sette uffizj_, pag. 34. Nell’archivio di
Napoli è copia autentica di questo catalogo. Registro di Carlo II al
1322, da pag. 14 alla 63.

[143] Quella del Barbarossa è l’età eroica delle repubbliche italiane,
che perciò v’attaccarono ciascuna tradizioni particolari, singolarmente
sulla tirannia de’ suoi podestà, e sul modo con cui se ne redensero.
A Bergamo ricordasi un’Antonia, nobile verginella, rimasta viva nella
strage del 1168, e che insidiata dal Barbarossa, nè potendo altrimenti
salvare l’onestà, si uccise. _Vedi_ CALVI. I Comaschi nominano ancora
con orrore il podestà Pagano; e i Cremonesi vantano Zanino dalla Balla,
o Baldesio, che però altri portano ai tempi di Enrico III. Un altro
Pagano tiranneggiava Padova, che rapì Speronella moglie di Jacopino da
Carrara: ma i Padovani se ne vendicarono cacciandolo; donde cominciò
l’annua festa del san Giovanni, ecc.

HANS PRUTZ, _Kaiser Friedrich I_ (Danzica 1871-74, 3 volumi), è una
continua giustificazione di quell’imperatore, rimasto leggendario fra
i Tedeschi: aver mosso guerra ai Comuni Lombardi sol come ostacolo
che erano al suo concetto di sottoporre tutta l’Italia e per essa il
Mediterraneo, e in conseguenza tutto il mondo civile, istituendo la
vera grandezza dell’impero germanico. «La distruzione di Milano era un
avvenimento destinato ad aprire una nuova splendida epoca del regno di
Federico».

[144] GIULINI, part. VII. l. 48. — _Dilectorum fidelium nostrorum_
_civium Mediolanensium strenuitatem, fidem ac devotionem, quo,
ferventiori ceteris affectu, nostræ in dies dignationi gratiores se
exhibent._ Ap. PURICELLI, _Monum. Eccl. Ambrosianæ_.

[145] _Antiq. M. Æ._, tom. I. pag. 622.

[146] Federico, nell’investire Aicardo dei feudi di Robbio, Confienza,
Palestro, Rivautella nel Vercellese, stabilisce _Quod si ipse vel
heredes sui justitiam de hominibus suis facere obmiserint, legatus
noster justitiam de eis faciat; et si aliquis adversus eum vel
heredes suos querimoniam coram nobis deposuerit, vel ad curiam nostram
_appellaverit_, coram legatis nostris indubitanter veniant justitiam
facturi et accepturi_. Monum. Hist. patriæ, _Chart._ I. 894.

Fra tanti altri esempj dell’importuna intervenzione regia negli
interessi anche privati citerò solo un privilegio dato il 1162 dal
Barbarossa stesso ad Enrico vescovo di Como, per cui, visti i gravi
debiti della chiesa comasca, le rimette non solo gl’interessi, ma anche
i capitali, salvo quelli che si trovassero prestati a servizio regio o
per utilità della Chiesa.

[147] Nel 1189 Enrico concede al vescovo Lanfranco di Bergamo di
risolvere gli appelli ad esso re riservati, dandone notizia _fidelibus
suis comitibus, nobilibus, consulibus, et universo populo in civitate
et per totum pergamensem episcopatum constituto_. Ap. LUPO, II. 1599.

[148] È nelle _Lettere_ di Pier dalle Vigne, lib. V. c. 1: _Te de
latere nostro sumptum generalem vicarium a Papia inferius in Lombardia,
ad eos velut conscientiæ nostræ conscium pro conservatione pacis et
justitiæ specialiter destinamus, ut vices nostras universaliter geras
ibidem. Nec tamen te sola vicarii potestate volumus esse contentum,
licet solo vicarii nomine censearis; sed tibi usque ad aliud mandatum
nostrum adjicimus officium _præsidiatus_, concedentes tibi merum et
purum imperium et gladii potestatem, et ut facinorosos animadvertere
valeas vice nostra purgando provinciam, malefactores inquiras, et
punias inquisitos et specialiter eos qui stratas et itinera publica
ausu temerario violare præsumunt. Criminales etiam quæstiones audias
et civiles, quarum cognitio si præsentes essemus ad nostrum auditum
pertinet. Liberaliter quoque audias et determines quæstiones; et
imponendi banna et multas ubi expedierit, auctoritatem tibi plenariam
impertimur. Decreta utique interponas, quæ super transactione
alimentorum, alienatione ecclesiasticarum rerum et tuitione minorum,
secundum justitiam interponi petuntur. Tutores etiam et curatores dandi
quibuslibet tibi concedimus potestatem. Et ut majoribus et minoribus,
quibus universa jura succurrunt, causa cognita, restitutionis in
integrum beneficium valeas impertiri, ad audientiam quoque tuam,
tam in criminalibus quam in civilibus causis, appellationes adferri
volumus, quas a sententiis ordinariorum judicum et eorum omnium, qui
jurisdictionem ab imperio sunt nacti, in provincia ipsa, videlicet
a Papia inferius in Lombardia (prout superius dictum est) contigerit
interponi. Ita tamen quod inde a sententia tua ad audientiam nostri
culminis possit libere provocari, nisi vel causæ qualitas vel
appellationum numerus appellationis auxilium adimat appellanti.
Quapropter fidelitati tuæ firmiter et districte præcipiendo mandamus,
quatenus ad statum pacificum regionis ipsius et recuperationem
nostrorum et imperii virium, in eamdem fidem tuam et sollicitudinem,
sicut gratiam nostram charam diligis, sic efficaciter et diligenter
impendas..._ È pubblicata anche con qualche diversità nei _Monum. hist.
patriæ_, Chart., I. 1400.

[149] BONINCONTRO MORIGIA, _Chron. Modoetiæ_, lib. II. c. 116: PTOLOMEI
LUCENSIS, _Hist. eccl._, lib. XXIV. c. 21. — L’ultimo atto che io
conosca di volontaria giurisdizione esercitata da un messo regio, è del
1223, e sta nell’archivio della semicattedrale di Lugano.

[150] _Rossus, Guadardus et Guillelmus, majores Lucanæ civitatis
consules, quisque pro se ad sancta Dei evangelia juravit ita:_

_Ego ab hac hora in antea fidelis ero domini Frederici Romanorum
imperatoris, sicut de jure debeo domino imperatori meo; et non ero in
facto vel in consilio sive auxilio quod perdat vitam vel membra sua,
vel coronam, vel imperium seu honorem suum, vel quod in captione aliqua
contra voluntatem suam teneatur; et bona fide juvabo eum retinere
coronam et honorem suum, et nominatim civitatem Lucanam et ejus
comitatum, et quæcumque regalia, quæ de jure in ea debet habere intus
vel foris. Hæc omnia contra omnes adjuvabo eum retinere bona fide,
et si perdiderit recuperare; et credentias suas, quas per se vel per
suum certum missum, vel per suas literas certas mihi significaverit,
bona fide celabo; et præcepta ejus quæ mihi fecerit de pace servanda,
vel guerra in Tuscia facenda, sive de regalibus suis adimplebo,
nisi per parabolam domini imperatoris, vel domini archicancellarii,
vel ejus certi missi remanserit; et fodrum ei per episcopatum et
comitatum Lucanum bona fide recolligi juvabo, cum ab ejus certo misso
ad hoc destinatus requisitus fuero. Et homines civitatis Lucanæ idem
sacramentum fidelitatis domini imperatoris pro posse meo jurare faciam
bona fide. Et stratam non offendam, et ne ab aliquo offendatur bona
fide pro posse meo defendam et vindicabo. Et dabo domino imperatori
Frederico, in expeditione versus Romam, Apuliam et Calabriam, milites
viginti, et ad illos terminos, quos dominus imperator per se vel per
certum suum missum ad hoc destinatum imposuerit mihi. Et conventionem
factam de pecunia quadringentarum librarum annuatim solvenda observabo;
et nullum recipiam in consulatu, qui hoc sacramentum de pecunia
solvenda non juret...._

_Concordia vero inter nos et Lucanos consules quomodo sit et esse
debeat, per Rainaldum Coloniensem electum, et archicancellarium
Italiæ atque imperatoriæ majestatis legatum facta, talis est;
videlicet quod ipsi consules, a proximis kalendis augusti usque
ad sex annos, debeant omnia regalia quæ habent, tam in civitate
quam extra, salvo fodro domini imperatoris, extra civitatem libere
tenere dando in Purificatione beatæ Mariæ in unoquoque anno domino
Frederico imperatori, vel suo certo misso nominatim ad hoc delegato,
quadringentas libras lucanæ monetæ publice probatæ; et ipsis sex
annis transactis, ipsa prælibata regalia prælibato domino imperatoris
resignabunt, et per parabolam prædicti Frederici imperatoris vel
ejusdem Rainaldi Coloniensis electi, et Italiæ archicancellarii, vel
sui certi missi ad hoc destinati._

_Præterea dominus imperator concedit civitati Lucanæ, ut eligant omni
anno ex se consules quos voluerint, qui debeant jurare, ita videlicet,
quod guidabunt et regent populum et civitatem Lucanam ad honorem Dei,
et ad servitium domini imperatoris Frederici, et ad ipsius civitatis
salvamentum. Et ex ipsis consulibus qui electi fuerint, ibunt omni
anno in præsentia ipsius domini imperatoris Frederici si in Italia
fuerit, aut unus si in Alemania fuerit, recepturi investituram a
domino imperatore vice omnium. Et si domino imperatori placuerit quod
Lucæ solvant duci solidos mille quos convenerunt, tanto minus domino
imperatori de prædicta pecunia usque ad prædictum terminum solvere
debent; alias secundum prædictum ordinem totum solvere debent. Item
consules qui fuerunt electi omni anno, si non habuerint juratam domino
imperatori fidelitatem, eam jurare debent._

_Et hanc totam conventionem nostram per nostrum mandatum et
auctoritatem ab eodem Coloniensi electo et Italiæ archicancellario
factam præsentis paginæ scripto corroboramus, ac sigillo majestatis
nostræ confirmamus._

[151] _Ad legem et justitiam facendam, gubernandum per te et tuum
nuntium, ita sicut nos et noster nuntius agere debuissemus._

[152] TOMMASO, _Sommario_, lib. I. c. 5. — Atti d’autorità sovrana,
esercitati da Enrico VI ancor vivo il padre, già ne vedemmo al Cap.
LXXXI. Un altro esempio ce n’offrono i _Monumenta Historiæ patriæ_,
Chart., I. 945, dove esso re nel 1187 conferma una sentenza dei consoli
d’Asti.

[153] Egli conferma il privilegio che riportammo alla nota 34 del
Cap. LXXXI. Le spiegazioni che se ne danno nel vol. I delle _Memorie
e docum. per servire alla storia lucchese_ non reggono coi nuovi lumi
storici.

[154] ...... _Civitatis Lucæ fideles nostri majestati nostræ humiliter
supplicarunt, ut castrum Motronis, Montifegatensi, et castrum
Luliani, quæ sunt de Carfagnana, cum omnibus eorum et cujusque eorum
rationibus, pertinentiis, jurisdictionibus et districtu, eis concedere
in perpetuum, et dare licentiam eidem communi recipiendi et retinendi
homines et personas quaslibet Carfagnanæ fideles nostros in concives
eorum, qui vel quæ effici voluerint habitatores et incolæ, vel alias
concives civitatis ejusdem et eisdem hominibus et personis veniendi ad
eamdem civitatem ad habitandum, si voluerint, vel alias se concives
faciendi, et quod liceat communibus et aliis singularibus personis
de Carfagnana recipere potestates et rectores civitatis praedictæ de
gratia nostri culminis dignaremur. Nos vero ejusdem communis nostrorum
fidelium supplicationibus benignius inclinati, attendentes etiam
grata et accepta servitia quæ idem commune majestati nostræ exhibuit,
hactenus exhibet in præsenti, et quæ exhibere poterit in futurum, eidem
communi castra de Carfagnana superius denotata cum omnibus eorum et
cujusque eorum rationibus, pertinentiis, jurisdictionibus et districtu
concedimus, nec non ipsis licentiam recipiendi et retinendi homines
et quaslibet personas Carfagnanæ fideles nostros in concives eorum,
qui vel quæ effici voluerint habitatores et incolæ, vel alias concives
civitatis ejusdem, et eisdem hominibus et personis veniendi ad ipsam
civitatem ad habitandum si voluerit, vel alias se concives faciendi,
et hominibus et aliis singularibus personis de Carfagnana recipiendi
potestates et rectores civitatis prædictæ de gratia majestatis nostræ
et plenitudine potestatis, salva in omnibus imperiali justitia._

[155] ... _Licet nos olim provinciam Carfagnanæ cum juribus et
pertinentiis suis Henrico juniori illustri regi Sardiniæ, sacri
imperii in Italia generali legato, dilecto filio nostro, de mera
donatione nostra duximus conferendam; attendentes tamen fidei puræ
zelum quem communi Lucæ fideles erga majestatis nostræ personam
habere noscuntur... provinciam ipsam cum castris, villis, hominibus,
jurisdictionibus, possessionibus, terris cultis et incultis, aquis
et aquarum decursibus, justitiis, rationibus omnibus et pertinentiis
suis, videlicet quæ de dimanio in dimanium, et quæ de servitio in
servitium eidem communi fidelibus nostris in fide et devotione nostra
persistentibus, in _rectum feudum_ duximus concedendum. Ita tamen
quod provincia ipsa a nobis et successoribus nostris in perpetuum
nomine recti feudi de cætero teneant, sicut tenent alias terras eorum
districtus, et a nobis et imperio recognoscunt, eis olim a divis
augustis progenitoribus nostris concessas, et a nobis postmodum
confirmatas, debita quoque et consueta servitia proinde nobis et
imperio facere teneantur._

Le concessioni imperiali non di rado s’intralciano e si contraddicono.
Nel 1163 Federico Barbarossa da Lodi dava un diploma, ricevendo sotto
la sua protezione, cioè affrancando il borgo e gli uomini di Sarzana,
concedendo un mercato ogni sabbato, la libera scelta de’ proprj
consoli ecc.: diploma confermato da Federico II il 1226. Ora nel 1185
lo stesso Barbarossa assegnava al vescovo di Luni la giurisdizione,
il bando, il mercato, la pesca, il distretto, insomma la signoria sui
popoli di Santo Stefano e Sarzana. Nel 1355 Carlo IV, scialacquatore di
privilegi, confermava al vescovo lunese il diploma di Federico: eppure
al tempo stesso dava in feudo ai marchesi Malaspina e alla città di
Pisa molte terre comprese in quella concessione.

[156] _Breve recordacionis de Ardicio de Aimonibus._

[157] _Monum. Hist. patriæ_, Chart., I. 813.

[158] Da _credere_ in senso d’affidare, usato dai Latini e dai nostri.
In un placito di Limonta dell’888: _Cum ibi essent nobiles_ _et
credentes homines, liberi arimanni, habitantes Belasio loco._ Antiq.
M. Æ., diss. XLI. — _Quisquis in hujuscemodi tribunalis consilium
admittebatur, jurabat in credentiam consulum, hoc est se tacite
retenturum quæcumque eo in consilio dicta vel acta fuissent, nec
enunciaturum uspiam in profanum vulgus._ Rer. It. Scrip., VI. 962. E
nell’Ariosto: «Nelle cui man s’era creduta». — _Homines credentes_
valea quanto uomini di credito, fededegni: «Vincenzo di Naldo,
fiorentino, uomo molto creduto in quel contado». BEMBO, _Storia_, lib.
VII.

[159] Il Serra, _Storia della Liguria_, I, 277, lo adduce come del 950:
ma pare da mettere fra il 1121 e il 1130. Vedi VINCENT, _Hist. de la
rép. de Gênes_. Parigi 1842.

[160] Alcuno immaginò che maggiori fossero quelli tolti dalla nobiltà,
minori quelli da plebei. Vedi BENVOGLIENTI, _Osservazioni intorno agli
statuti pistojesi_. Il contrario pensa Muratori, _Antiq. M. Æ._, diss.
XLVI.

[161] _Statuta Mantuæ_, lib. II. rub. 15.

[162] MARIOTTI, _Saggio di mem. storiche civili ed ecclesiastiche di
Perugia_, 1806, pag. 248.

[163] VARCHI, _Ercolano_. Il Muratori (_Antiq. M. Æ._, tom. IV)
pubblicò l’_Oculus pastoralis pascens officia et continens radium
dulcibus pomis suis_, che è un’istruzione ad un futuro podestà intorno
a tutte le parti del suo uffizio: ma è forse opera di qualche monaco,
più attento alla parte morale che alla giuridica; come fa pure ser
Brunetto Latini, nel lib. IX del suo _Tesoro_, dove largamente divisa
i doveri del podestà. Fra le altre cose dice: — Sopra tutte cose
debbe il podestà fare che la città che ha suo governamento, sia in
buono stato, senza briga e senza forfatto. E questo non può fare,
s’egli non fa che li malfattori, ladroni e falsatori sieno fuori
del paese: chè la legge comanda bene che ’l signore possa purgare il
paese della mala gente. Però ha egli la signoria sopra i forestieri
e sopra’ cittadini che fanno li peccati nella sua jurisdizione, e non
pertanto egli non giudicherà a pena quello ch’è senza colpa: ch’egli è
più santa cosa a solvere un peccatore che dannare un giusto, e laida
cosa è che tu perda il nome d’innocenza per odio d’un nocente.......
Sopra li maleficj debbe il signore e i suoi uffiziali seguire il
modo del paese e l’ordine di ragione, in questa maniera. Prima debbe
quello che accusa giurare sopra il libro di dire il vero in accusando
e in difendendo, e che non vi mena nullo testimonio a suo sciente;
allora dee dare l’accusa in iscritto, ed il notajo la scriva tutta
a parola a parola, sì come egli la divisa: si dee inchiedere da
lui medesimo diligentemente ciò ch’egli o li giudici od i signori
crederanno apertamente che sia del fatto, o della cosa: e poi si mandi
a richiedere quelli che è accusato del maleficio; e s’egli viene,
sì lo faccia giurare e sicurare la corte dei malfattori, e metta
in iscritto sua confessione e sua negazione, sì come egli dice: e
se non dai malfattori, o che ’l maleficio sia troppo grande, allora
debbe il signore od il giudice porre il dì da provare, e da ricevere
li testimonj che vegnono, e costringere quelli che non vegnono, ed
esaminar ogni cosa bene e saviamente, e mettere li detti in iscritto:
e quando i testimonj sono ben ricevuti, il giudice ed il notajo debbon
far richiedere le parti dinanzi da loro; e s’elli vegnono, si debbon
aprire li detti de’ testimonj, e darli a ciascuno perchè si possano
consigliare e mostrar loro ragione. Ora addiviene alcuna volta ne’
grandi maleficj, che non possono essere provati interamente, ma l’uomo
trova ben contra quelli ch’è accusato alcuno segno e forti argomenti
di sospezione: a quel punto il può l’uomo mettere alla colla per farli
confessare la colpa, altrimenti no; e si dico io, ch’alla colla il
giudice non deve dimandare se Giovanni fece maleficio, ma generalmente
dee dimandare chi ’l fece».

[164] SERRA, _Storia della Liguria_, lib. III. c. 8: GIULINI,
_Continuaz._, part. I. p. 64; _Chron. parmense_, Rer. It. Scrip., IX.
819; CORIO, lib. II. — I patti del podestà di Genova sono divisati nei
_Monumenta Hist. patriæ_, Chart., II. 1334.

[165] Ma se io non potrò avere lo delinquente, puniroe lo figliuol suo,
u vero li figliuoli del delinquente, se lui u se loro potrò avere. Ma
se lo figliuolo u vero li figliuoli del delinquente aver non potrò,
puniroe lo padre del delinquente, se io lo potrò avere, così in avere
come in persona ad mio arbitrio..... Et non dimeno li loro beni, poichè
in del bando saranno incorsi, siano pubblicati al comune di Pisa, et
siano guasti et distructi così in de la città come in del contado in
tutto, sicchè poi non si rifacciano, nè rifare li permetterò nè abitare
u lavorare u vendere u alienare. Et ciascheduno che li abitasse,
lavorasse, vendesse, alienasse, comprasse et per qualunque altro titolo
ricevesse, puniroe...

«Et intorno alle suprascripte tutte cose investigare et trovare io
capitano abbia pieno, libero et generale arbitrio così in ponere ad
questioni et tormenti et punire in avere et persona come eziandio
ad tutte altre cose..... Et ad catuna persona che cotale malefactore
prendesse et preso a me capitano l’apprezentasse u vero uccidesse, darò
u farò dare dei beni del comune di Pisa 1. M. di danari...» _Statuto di
Pisa, ms._ § 12.

[166] Nella _Cronaca di Padova_ trovo Galvano Lanza podestà nel 1243 e
44; Guzelo de Prata nel 1247, 48, 49; Ansedisio de’ Guidotti da Treviso
dal 1250 al 55. Vero è che erano i tempi della tirannia di Federico II
e di Ezelino.

Parma aveva un podestà nel 1175 (AFFÒ, II. 259): Cremona nel 1180 (_R.
I. S._, VII. 635); Faenza nel 1184 (_Rerum Favent. Script._, c. 82):
Genova nel 1191 (_R. I. S._, VI. 364); Firenze nel 1193 con Gerardo
Caponsacchi, ecc.

[167] Nel _Cod. Just._, tit. XLIX. l. 1 e nella _Nov._ VIII. c. 9 è
comandato che gli uffiziali di provincia rimangano cinquanta giorni in
luogo, dopo scaduti di carica, per soddisfare a tutte le doglianze.
E cinquanta giorni sono prefissi nello statuto antico di Pistoja
(_Antiq. M. Æ._, diss. 70, al § 76); poi variò secondo i paesi.
Lo statuto di Torino _De sacramento DD. vicarii et judicis_ porta:
_Juramus quod stabimus decem diebus in Taurino post nostrum regimen, ad
faciendam rationem cuilibet..... conquerenti de nobis._ Quello di Roma:
_Senator, finito suo officio, cum omnibus judicibus et familiaribus
et officialibus suis teneatur stare et sistere personaliter decem
diebus coram judice, sindico deputando ad ratiocinia ejus; et coram
ipso, ipse et officiales prædicti teneantur de gestis et administratis
et factis durante officio reddere rationem, et unicuique conquerenti
respondere de jure, et omnibus satisfacere quibus de jure tenetur. De
quibus omnibus dictus judex summarie cognoscat, et intra decem dictos
dies causam decidat de plano, sine strepito et figura judicii, non
obstantibus feriis et non obstantibus solemnitatibus juris, dummodo
veritas discutiatur, et ad illam saltem respectus et consideratio per
judicem habeatur._

[168] _Rer. It. Scrip._, XV. 684.

[169] FRANCO SACCHETTI, _Nov._ 196.

[170] _Capitaneus populi, ad defensionem libertatis et popularis
status, et ad observandam unionem civium principaliter est institutus
etc._ Statuti lucchesi.

[171] Una savia e piena informazione del governo di Firenze dal 1280 al
92 è riportata nelle _Delizie degli eruditi toscani_, IX. 256.

[172] Tale complicazione era espressa con questi versi popolari:

    Trenta elegge il consegio;
    De quai, nove hanno il megio:
    Questi elegon quaranta,
    Ma chi più in lor se vanta
    Son dodese che fano
    Venticinque: ma stano
    De questi soli nove,
    Che fan con le lor prove
    Quarantacinque a ponto;
    De quali ondese in conto
    Elegon quarantuno,
    Che chiusi tuti in uno
    Con venticinque almeno
    Voti fano el sereno
    Principe che coregge
    Statuti, ordine e legge.

[173] _Et non possit ire ad brevia vel esse consiliarius_ (nè elettore
nè eletto) _qui non sit habitator Lucanæ civitatis, vel qui sit
extimatus minus_ XXV _libris, ad ultimas et proximiores extimationes
factas in camera Lucani communis_. Statuto lucchese del 1308.

[174] La varietà delle condizioni personali ci appare in questo passo:
— Il 1233, essendo podestà di Firenze Torello da Strada, fece intendere
a tutti gli abitatori del contado fiorentino che venissero a comparire
nella città, con esporre ai notaj de’ sestieri a ciò deputati di che
condizione si fossero; o fosse cavaliere nobile (_per nascita_),
o fattizio, o aloderio (_che aveva allodj_), o masnadiere, o uomo
d’altri, o fittajuolo, o lavoratore, o d’altra condizione». SCIPIONE
AMMIRATO, _Storie fiorentine_, lib. I.

[175] Alcuni vollero argomentare la quantità de’ Longobardi o de’
Romani o de’ Salici nei varj paesi e nei diversi tempi dai nomi loro.
Giudizio affatto inconcludente, e ne deduco poche prove dai soli
_Monumenta Hist. patriæ_:

_Ego _Benedictus_ filius quondam _Constanci_, qui professus sum ex
nacione mea legem vivere Langobardorum_. Chart. I. 458. Due altri suoi
fratelli si chiamavano Garino e Giovanni.

E viceversa al 1039: _Ego Amicus clericus, filius quondam _Aldeprandi_,
qui professus sum ex nacione mea lege vivere romana._

E al 1069: _Ego _Aldeprandus_ presbiter, filius quondam _Constancii_,
qui professus sum ex nacione mea legem vivere Langobardorum_.

Al 1071: _Ego _Drodo_ filius quondam _Manfredi_, qui professus sum ex
nacione mea lege vivere romana._

Al 1074: _Ego _Adam_ presbiter, filius quondam _Petri_, qui professus
sum ex nacione mea lege vivere Langobardorum._

Al 1088: __Oddo_ presbiter, qui profitebat se ex nacione sua_ _lege
vivere romana; e Villelmus subdiaconus, filius Verada femina, qui
profitetur se ex nacione sua lege vivere romana._

Al 1089: _Constat nos _Laurencius_ et _Johannes_ germani, filii quondam
_Gisulfo_, qui professus sum ex nacione nostra legem vivere romanam;_ e
son firmati testimonj _Alberto et Ricardo ambi lege viventes romana._

Al 1092 è un curioso documento di tutti gli abitanti di Saorgio, con
nomi d’ogni colore, _qui professi sumus omnes ex natione nostra lege
vivere romana._

V’ha di più. Anselmo, abate di San Gennaro di Lucedio al 1092,
professando vivere a legge romana, promette non inquietare il marchese
Tebaldo; _et ad hunc confirmandum promissionis breve, ego qui supra
Anselmus abbas a te Tebaldus, exinde launechild capa una, ut hec mea
promissio firma permaneat._ Coma c’entra il launechildo colla legge
romana?

Egualmente al 1098 Raiverto e Martino figli di Aldebrando, e Bolesinda
moglie di Raiverto _professi omnes ex nacione nostra lege vivere
romana_, fanno una vendita, dove Raiverto stipula come mundualdo di
Bolesinda, _jugale et mundualdo meo consentiente_.

[176] Zanfredolo da Besozzo nel 1321 diede statuti per le terre
d’Invorio, Garazuolo, Montegiasca presso il lago Maggiore, da lui
dipendenti. Il borgo di San Colombano li fece compilare da dodici
giurisperiti. Pompeo Neri conta cinquecento statuti diversi nella sola
Toscana, vissuti sino agli ultimi tempi, e anche in piccole terre,
come Montorsojo, Montopoli, Firenzuola, Parlascio, Palaja, la badia di
Vallombrosa, ecc. Abbiamo gli statuti di Cremella in Brianza, della Val
Taleggio nel 1368, della Valsassina nel 1388, di Bovegno in val Trompia
nel 1341, e d’altre terre minime.

Lo statuto più antico che si conoscesse era quello di Treviso del 1207,
ma Vittorio Mandelli, negli _Studj sul Comune di Vercelli nel medioevo_
(1857), trova indizio di statuti a Vercelli sin dal 1187: e nel 1202 è
mentovato il volume di essi, _super quo jurabant potestas vel consules
comunis et consules justiciæ._ Questo Comune avrebbe fatto un bando per
l’abolizione generale della servitù della gleba sin dal 1243, mentre
quel di Bologna è solo del 1251.

[177] L’illustre giureconsulto Azo (_Summa in_ VIII _libros Codicis_)
definiva che «la consuetudine è formatrice, abrogatrice ed interprete
della legge». I Veneziani, ne’ casi che la legge taceva, rimettevansi
all’intimo convincimento dei giudici; per le ordinanze marittime,
ne’ dubbj risolveva la signoria. I più antichi statuti di Milano
sono intitolati _Consuetudines_ in un manoscritto della biblioteca
Ambrosiana del 1216; nel proemio alla riforma di essi, pubblicata il
1396, vien detto essere costume antico che negli atti pubblici fossero
registrati da un notajo determinato tutti gli editti e statuti che
di tempo in tempo venivano pubblicati; quest’archivista chiamavasi
governatore degli statuti. Quelli di Como sono del 1219, riformati
il 1296. Fra’ più antichi si noverano quei di Mantova del 1116, e
di Pistoja del 1117. Amedeo III di Savoja dava gli Statuti a Susa,
confermati poi da Tommaso suo nipote nel 1197. Aosta nel 1188 gli aveva
da Tommaso conte di Morienna. Davanti all’edizione della _Posta_, cioè
dello statuto di Verona, cominciato verso il 1150, compito nel 1228,
l’arciprete Carmagnola pubblicò una sentenza del 1140, data dai consoli
d’essa città «secondo la lunghissima ed antichissima consuetudine dei
re, duchi, marchesi ed altri laici principi e cherici, secondo la legge
longobarda». Vedi FEDERICO SCLOPIS, _St. della legislazione in Italia_.

[178] CORIO, f. 131; CAFFARO, lib. IV. col. 384. — Peggio era nello
statuto veneto. Secondo il Corio, nessuno doveva asportar grano dalla
città nè altra grascia, o perderebbe il carro, i bovi, i cavalli: se
non potesse pagar la multa, gli si taglierebbe il piede destro.

[179] Vedi fra gli altri la rubrica 15 dell’antico statuto di Pistoja.

[180] Vedi il _Libro del Potere di Brescia_. Un altro esempio adducemmo
a pag. 20.

[181] Lib. X. rub. 18. 28.

[182] _Feudum, precaria aut libellum; nullus audeat nec debeat jurare
fidelitatem alicui, nec fieri vassallus alicujus aliqua occasione vel
ingenio quod excogitari possit._

[183] Nel 1178 i rappresentanti della Lega Lombarda cassarono una
sentenza che i consoli comaschi aveano portata a favore del comune di
Bellagio contro gli abitanti di Civenna e Limonta, a proposito di certe
strade e pasture usurpate dai Bellagini. _Ap._ PURICELLI, _Monum. eccl.
Ambr._ Nº 573 e seg.

[184] _Antiq. M. Æ._, diss. LXX. A gran torto Meyer, nelle _Origini e
progressi delle istituzioni giudiziarie_, tralascia le italiane come
poco importanti, mentre, massimamente avuto riguardo all’età, potevano
sole offrire la spiegazione di varj istituti, ora comuni in Europa. Vi
supplì in parte Sclopis, _Dell’autorità giudiziaria_.

[185] G. VILLANI, XI, 93; DINO COMPAGNI, _Cronaca_, lib. II; _Delizie
degli eruditi toscani_, IX, 256. — In Pisa erano dieci tribunali,
_curia foretaneorum, curia appellationum, curia arbitrorum, curia nova
pupillorum, curia confitentium, curia assessoris, curia judicum et
advocatorum, curia grassæ, curia notariorum, curia mercatorum_. DAL
BORGO, Diss. sopra i codici pisani delle Pandette.

[186] _Antiq. M. Æ._, diss. XII. Vedi pag. 309. Nel 1150 abbiamo la
curia cremonese; _Rer. it. Scrip._, VII. 643. Nel 1163, 27 agosto,
Ottone, giudice cioè avvocato di Milano, s’impegna con Corvetto e con
altri a patrocinarli a Genova in tutte le cause che possano avere; e
una volta all’anno se occorra andrà fin a Levanto e a Passano, e vi
resterà dieci o dodici dì, però a loro spesa. _Monum. Hist. patriæ_,
Chart., II. 874.

[187] GIULINI, part. VII. l. 50.

[188] _Rer. It. Scrip._, XV. 250 e 233.

[189] _Delizie degli eruditi toscani_, XV.

[190] Di tali suddivisioni di possessi recammo esempj. Nei _Monum.
Hist. patriæ_, Chart. II. 1318, abbiamo Bonifazio de Briada, il quale
da Giacomo vescovo d’Asti teneva in feudo la sesta parte della metà del
castello vecchio di Sanfrè, che cambiò con altrettanta del nuovo nel
1224.

[191] Toselli, nel _Dizionario gallo-italico_, pubblicò estratti di
varie sentenze di Bologna. Nel 1288 Uzzolo, accusato di aver fatto
violenza a Bonora Nascimbene, è condannato al taglio d’un piede: ma poi
ella è riconosciuta calunniatrice, e condannata al taglio della lingua.
Nel 1295 Enrichetto, condannato alle forche, confessa avere indotto
falsi testimonj contro Superchia, la quale fu dannata alle fiamme. Nel
1291 un Ferrarese accusava certa Imelda da Bologna d’avere affaturato
Bittino figliuolo di lui, e resolo incapace al matrimonio. Nel 1328 una
Mina e una Francesca sono processate come famose fatucchiere e maghe
contro la vita d’innocenti, turbatrici degli elementi, e che aveano
fatto una malìa per innamorare uno: confesse, furono bruciate.

[192] _Nos de Impoli et ejus curte, qui sumus de comitatu florentino,
et episcopatu seu de pleberio de Impoli, juramus ad Evangelia
sacramento corporaliter præstito, salvare et custodire et defendere
et adjuvare omnes personas civitatis Florentiæ, ejusque burgorum et
subburgorum, et generaliter et specialiter, et eorum bona in tota
nostra fortia, et ubicumque potuerimus sine fraude et contra omnem
personam.

Item si quo in tempore aliqua persona, quæ habitet infra prædictos
nostros confines, deprædaverit aliquem praedictum Florentinorum, seu
aliquem dapnum ei fecerit, faciemus ei integrum emendare et restituere
infra dies quindecim proximos, postquam consul vel rector Florentiæ
nos inquisiverit vel inquirere fecerit, sive nuntio vel literis, aut
ille qui dapnum substinuerit, si rector tunc non extaret in civitate
Florentiæ.

Item quocumque tempore et quotiescumque consul vel rector qui pro
tempore extiterit in civitate Florentiæ inquiret nos vel faciet
inquirere, seu per nuntium, vel quod mittat nobis literas ut faciamus
ei ostem vel cavalcatam, faciemus eis intra dies octo proximos post
inquisitionem, quomodocumque eis placuerit, et ubicumque, excepto
contra comitem Guidonem, nisi in quantum nobis terminum prolongarent,
quod ita teneamur ad terminum, si quod bona voluntate eis placuerit
prolongare, ut dictum est.

Item guerram seu guerras et pacem faciemus ubi et quibus vel quomodo
consulibus vel rectori, qui pro tempore fuerit Florentiæ, placuerit:
exceptamus in hoc capitulo comitem Guidonem.

Item infra octo dies proximos post inquisitionem, ex quo consul
Florentiæ vel rector non inquisierit vel inquirere fecerit, habebimus
factum jurare ad hoc Breve omnes homines habitantes infra prædictos
nostros confines, qui convenientes erunt ad jurandum, nisi in quantum
per ipsum consulem vel rectorem steterit; et si terminum vel terminos
nobis.... mutaverit seu prolungaverit, ita teneamur sicut constituerit
et dixerit.

Item omni anno in festo sancti Johannis mensis junii, vel antea,
dabimus in civitate Florentiæ consulibus, vel rectoribus, seu rectori,
secundum qui pro tempore erit in eadem civitate, libras quinquaginta
bonorum denariorum de tali moneta qualiter pro tempore comuniter
expendetur per civitatem Florentiæ; et si consules, vel rectores
non essent in civitate, dabimus consulibus mercatorum Florentiæ ut
eam recipiant pro communi Florentiæ, sed tamen in hoc anno dabimus
consulibus Florentiæ qui modo sunt intra kal. mart. proxime vel antea
lib. centum et solid. sex bonorum denariorum. Item omni anno portabimus
Florentiam in festo sancti Johannis unum meliorem cereum, quam illud
quod Ponturmenses ibi offerunt et soliti sunt offerre.

Hæc omnia, ut in hoc Breve scripta sunt, juramus tenere et observare
et facere in perpetuum, et si consulibus, vel rectori, qui pro tempore
extiterit in civitate Florentiæ placuerit, teneamur de_ VII _in_
VII _annis renovare hæc juramenta in totum. Item cum consules vel
rectores Florentiæ steterint pro recipiendis prædictis juramentis, vel
renovandis, dabimus eis, et personis quibus secum duxerint, expensas
omnes, donec steterint pro ea complenda.

Et omnia præscripta juramus et promittimus observare, sub pœna centum
marcorum de puro argento, et post pœnam solutam communi Florentiæ omnia
prædicta stent firma.

Hæc omnia supradicta juramus observare et adimplere et firma tenere
perpetuo, ad sanum et planum intellectum consulum Florentiæ remota omni
fraude, et sub hoc intellectu, quod imperator nec papa nec aliquis
clericus vel laicus vel nulla alia persona possit nos absolvere in
aliquo vel de aliquo ab hoc juramento, nec pro aliqua de causa possimus
occasionare hoc juramentum.

Scripta sunt hæc anno_ MCLXXXI, _tertio nonas februar., ind._ XV.

Il più antico documento di sommessione d’una città ad un’altra è quello
di Fano, che, assalita da Ravenna, Pesaro, Sinigaglia nel 1140, accettò
la signoria di Venezia, stipulando che, qualunque volta i Veneziani
farebber oste da Ragusi fin a Ravenna, i Fanesi gli aiuterebbero con
una galea armata a proprie spese: nelle guerre da Ancona fin a Ravenna,
militerebbero con loro: inoltre manderebbero i loro savj al parlamento
comune in Venezia, ogniqualvolta fossero chiamati, siccome usano tutti
gli altri _fedeli_: e di ciò fanno ampio giuramento salvo sempre il
servigio all’imperatore di Germania. AMIANI, _Memorie storiche di
Fano_, tom. II, parte 7ª.

Pergine, grossa borgata sulla via fra Trento e Bassano, godeva
di antichissime libertà sotto la primazia del vescovo Tridentino,
ma molte gliene usurpò il castellano imperiale, che la rese feudo
ereditario di sua famiglia, colle prepotenze consuete. Stanchi delle
quali, e profittando delle guerre del Barbarossa, i Perginesi nel
1166 s’accolsero nel monastero benedettino di Santa Maria in Valdo,
e stesero un atto con cui i rettori e seniori di tutte le gastaldie
di quel Comune si sottoponeano al Comune di Vicenza, obbligandosi con
giuramento ad essergli fedeli servidori e amici, ajutarlo in guerra con
ducento armati, pagar la solita colletta sui fuochi; ne riceveranno un
podestà, che però li lasci viver _secondo le consuetudini che tengono
da cento, ducento e quattrocento anni, tanto a legge salica che a
longobarda:_ essi li libereranno e preserveranno dalla tirannia di
Gundibaldo castellano di quel distretto, aboliranno tutte le angherie
e pesi da esso imposti, e il godimento delle prime notti, e i servigi
di corpo a cui esso li forzava, retribuendogli invece qualvolta
devano prestar opera al podestà in castello. Possano, come in antico,
eleggersi il giudice, soggetto però al podestà; non siano mai per
veruna ragione ceduti a Gundibaldo o alla sua famiglia; nè costretti
guerreggiar contro l’impero o le chiese di Trento e di Feltre. Il
documento è stampato nelle _Notizie storiche intorno al b. m. Adelperto
vescovo di Trento_ di frà BENEDETTO BONELLI, tom. II. Trento 1761.

Nel _Liber jurium_ al 1199 leggonsi i patti con cui il Comune di
Vinguelia, quello di Albenga, quello di Diano si sottoposero al Comune
di Genova; e quelli di Oneglia, San Remo, Porto Maurizio si allearono
con esso: nel 1202 quel di Savona si sottomise.

In tal anno gli uomini delle valli d’Arocia, d’Andoria, d’Oneglia, di
Petralata, di Rezio, di Nasco fecero alleanza coi Genovesi; e i primi,
per mezzo de’ loro consoli, promettevano salvare e custodire gli uomini
di Genova e del distretto per mare e per terra; «non proibiremo si
porti a Genova grano o altra vivanda o merce; se quel Comune faccia
oste o cavalcata, daremo all’esercito mercato di grano e vettovaglie;
richiesti faremo esercito a nostre spese, e campeggeremo per tutto il
contado di Ventimiglia, la marca d’Albenga, il vescovado di Savona, a
comando de’ consoli o podestà; se il Comune di Genova guerreggi da Gavi
o da Palodo fin a Portovenere, terremo nell’esercito cento arcieri;
se alcuna città, vescovo o persona della riviera e del contado citerà
in giudizio alcuna di esse valli, gli faremo giustizia nella curia di
Genova; per custodia di Porto Bonifacio daremo ogni anno due uomini
a spese nostre, come ordineranno il podestà e i consoli di Genova;
se il podestà o i consoli ci richiedano di consiglio, gli daremo il
migliore, e gli terremo credenza de’ secreti affidatici; ogni anno
a san Giambattista, in segno di devozione e fedeltà, manderemo alla
chiesa di San Lorenzo un cero di venticinque libbre; non faremo patto
o giuro con verun luogo o terra o persona senza salvare ed eccettuare
questa convenzione, la quale farem giurare da tutti gli uomini di
esse valli e luoghi dai quindici ai settant’anni, e rinnovare ogni
cinque anni». Di rimpatto il podestà di Genova prometteva protezione
e salvezza agli uomini di que’ Comuni; «darò un mercato ad Andoria il
primo d’agosto, e l’altro ad Oneglia l’Ognissanti, dove se nasca alcuna
controversia, sarà definita da quelli che Genova deputerà all’uopo; vi
correranno i pesi e le misure della città, come negli altri mercati del
contado e della riviera; se alcuno di Ventimiglia, d’Albenga, di Savona
voglia forzarvi contro giustizia, appellerete alla curia di Genova, e
noi li citeremo, e se non compajono, vi difenderemo e manterremo nel
diritto vostro; vi concediamo che possiate comprare ed estrarre da
Genova qualunque merce vi occorra, salvi i diritti della città e dei
cittadini». Il cintraco, vogliam dire il gastaldo, a nome e sull’anima
del popolo giurò queste convenzioni in un parlamento, ove ad essi fu
data l’insegna del Comune di Genova, perchè appaja che meritarono la
piena grazia della città. — _Liber jurium_, tom. I. pag. 473.

Segue una stipulazione molto più particolareggiata coi consoli di Naulo.

[193] _Monum. Hist. patriæ_, Chart., I. 861. Il 1183 i consoli di
Casale rimettono ogni pretensione per danni recati al loro Comune da
Vercellesi, confermandolo tutti i cittadini maggiori e minori, radunati
nella solita piazza al campanile di Sant’Evasio.

[194] Ivi, 20 aprile 1212.

[195] _Monum. Hist. patriæ_, Chart. I. 1040, 1231.

[196] DANIEL, _Chron. ms._ ap. _Antichità longobardiche milanesi_,
diss. XXI; _Archivio storico_, tom. XV. D’altre più recenti si trova
esempio in Romagna fin nel secolo XVI, come i Pacifici estesi per tatto
il paese, e la Santa Unione a Fano. V. AMIANI, _Mem. di Fano_, II. 146.

[197] CIBRARIO, _St. della monarchia di Savoja_, tom. I. doc. 2º.

[198] CIBRARIO, _Economia politica del medioevo_, 392.

[199] I documenti sono pubblicati dal Minutoli nel vol. X
dell’_Archivio storico_.

[200] Pubblicati nei _Monum. Hist. patriæ_. Vedi pure CIBRARIO,
_Storia di Chieri. — Si quis, qui non sit de societate Sancti Georgii,
percusserit aliquem dicte societatis, vel manum posuerit in persona
alicujus dicte societatis, podestas vel rector dicte societatis, vel
consules teneantur et debeant precise et sine tenore facere sonari
stremitam, et se armare et currere ad arma omnes illos predicte
societatis, et ad se venire armatos facere, et facere cum ipsis
ultionem de maleficio commisso secundum qualitatem maleficii et
personæ; et si incontinenti ultionem non fecerit, potestas vel rector
vel consules habeant plenam licentiam et bayliam ad suam voluntatem
faciendi ultionem in illo qui malificium commiserit, vel coadjutoribus
suis, ita quod ultio fiat, et non possit remanere ullo modo q....
Item statutum est quod si contingeret (quod absit) quod rumor sive
rixa moveretur in aliquo loco inter aliquas personas, quod quilibet
supradicte societatis qui hoc audiverit vel viderit illuc, currat omni
obmisso negocio: et si viderit quod dicta rixa esset inter aliquos
qui essent de dicta societate, quod ille et illi qui ibi erunt de
dicta societate debeant fortiter et robuste prestare illi vel illis
qui essent de dicta societate qui rixam haberent, auxilium, consilium
et favorem totis viribus atque posse cum armis vel sine armis etc._
Statuta Cherii, pag. 774. 776.

[201] _Cronaca di Neri di Donato_. Rer. It. Scrip., XV. 224-294.

[202] Vedi, per Genova, CUNEO, _Mem. sopra l’antico debito pubblico
ecc._, pag. 258; per Firenze G. VILLANI, lib. XI; per Napoli ANDREA
D’ISERNIA, _Commento alle Costituz._, I. — In Bologna ogni forestiere
che entrasse dovea farsi porre un suggello di cera rossa sull’ugna del
pollice. Michelangelo non conoscendo quest’uso, fu multato in cinquanta
lire di bolognini, come narra A. Condivi nella Vita di esso.

[203] In Milano la prima menzione di tale gabella è del 1271; poi
Filippo Maria Visconti sostituì il sale forzato alla tassa dei
focolari. In Genova la gabella del sale è accennata nel 1214 (CAFFARO,
IV. 406); in Reggio nel 1261 (_Mem. potest. reg._ Rer. It. Scrip.,
VIII. 1172); in Parma il 1292 (_Chron. parm._, ib. IX. 823).

[204] Stima il Giulini che l’imposta diretta sui fondi siasi
primamente stabilita sotto il duca Filippo Maria, circa il 1423; e che
nell’immunità accordata al convento di Pontida (ann. 1129 ap. TRISTANO
CALCO, _quibus pergravari interdum prædia solent_) quell’_interdum_
mostri appunto che non era costante. Il fatto da noi riferito secondo
il Fiamma e il Corio al 1240, lo contraddice. Vedi CORIO e GIULINI,
_passim._; G. VILLANI, X. 17; CAFFARO, IV. 17; PAGNINI, _Della decima
fiorentina_, I. 25.

[205] GIULINI, lib. LIV — INNOCENTII IV, _Ep._ 24 settembre 1250 —
CAFFARO, VIII. 541 — _Ant. M. Æ._, diss. XL.

[206] Fra i Turchi d’oggi i pesi pubblici decretati sono più leggeri
che in qualunque dipendenza europea: ma noi, pagata l’imposta, siam
garantiti del resto, e possiamo goderlo o accumularlo a volontà;
colà invece può venire il bascià o un suo satellite a spogliarvi.
Manca dunque la sicurezza: perciò si fabbrica il men possibile; non
si restaura; se un muro minaccia cadere, si puntella; se cade, è una
camera di meno; se cade tutta la casa, si ritirano il più presso che
possono per valersi dei materiali ed erigerne un’altra.

[207] _Nullus audiatur de jure suo, qui dare aliquid teneatur communi_.
Stat. Fior., lib. IV. _Tract. de extimis_, rubr. 33. Altrettanto
portavano gli statuti di Chieri, di Casale, ecc.

[208] Vedine gli statuti nei _Monum. hist. patriæ. — Anno etc.
presentia etc. Rainerius de Monbello obligavit consulibus Vercellarum
nomine communis casam quam emit a Manifredo Caroso, ita quod sit aperta
communi si ullo tempore habitaculum Vercellarum relinquerent_. Chart.
I. 995. E prima e dopo vi ha moltissimi patti di cittadinanza assunta
in Vercelli, sempre con questa convenzione della casa. I Vercellesi,
volendo avere il cittadinatico in Milano, vi comprarono una casa nel
1221 al prezzo di 210 lire di terzoli. Nei tante volte citati _Monum.
Hist. patriæ_, Chart. I al 1199 e seguenti, stanno le divisioni degli
uomini di Biandrate, fatte tra i Comuni di Vercelli e Novara; poi nel
1201 divisero i territorj di Biandrate, Vicolungo, Casalbertrando; e
gli uomini ammessi al Comune danno tutti la garanzia d’una casa.

[209] Il diritto di zecca era talmente ritenuto regio, che Venezia nel
1285, cioè quando era indipendente da otto secoli, chiese al papa ed
all’imperatore il diritto di battere gli zecchini (SANUTO, _Vite dei
dogi_; ZANETTI, _Delle monete e zecche d’Italia_; CARLI e ARGELATI,
_Delle monete d’Italia_). Vecchie sono le monete di Napoli col solo
tipo di san Gennaro. I Normanni ne coniarono, s’ignora dove. Venezia
neppur si sa quando n’ebbe il diritto; la più vecchia sua moneta è
del 972. Nè si sa quando cominciasse Ancona col tipo di san Ciriaco.
Dopo l’XI secolo Aquila, Aquileja, Rimini, Arezzo, Ascoli, Asti,
Bergamo, Messina 1139, Piacenza 1140, Bologna 1191, Brescia 1162,
forse Cortona, certo Cremona 1115, Tortona da Federico I, Ferrara
1164, Fermo dai papi all’entrare del secolo XIII, Firenze, Genova e
Piacenza da Corrado II. Monete si citano di Mantova avanti l’XI secolo,
di Modena, Parma, Padova, Perugia e Reggio nel XIII, di Pisa fin dal
1175: dubbie sono quelle dei conti di Savoja salenti fin al 1048: Siena
vantane il privilegio del 1086; forse Spoleto sotto i Longobardi, e
Torino a mezzo il secolo XIII, Verona nell’XI, Volterra al 1231. Più
recenti sono quelle di Urbino, Vigevano, Vicenza, Sinigaglia, Saluzzo,
Recanati, Pesaro, Macerata, Forlì. Dopo il 1500 ebbero zecca Lecco e
Musso, durante il dominio di Gian Giacomo Medici. Il Carli, leggendo
_genenses_ per _ticinenses_ credette la zecca di Genova esistesse nel
769. Giovan Gandolfi (_Della moneta antica di Genova_) prova che Genova
battea monete prima del 1139, in cui n’ebbe diploma da Corrado II; e
certo fin dal 1102, però col tipo di Pavia; inoltre, che un anno prima
di Firenze coniò la moneta d’oro, la quale, secondo lui, potè servir
d’esempio al fiorino.

[210] Allora 72 grani d’oro equivalevano a 770 d’argento. Sarebbe
stato opportunissimo tener per legale un solo metallo, e non alterare
la proporzione fra i due col variare le parti aliquote dell’argento
come si fece. La moneta d’argento chiamata _lira_ non fu battuta che
da Cosimo I nel 1531, della bontà di 90-3/4, e del taglio di 72 la
libbra. Tre sorta di ducati avevano i Veneziani: quello d’oro di circa
lire 17; d’argento, valuta effettiva da lire 4 a 4,50; di conto da lire
3,25 a lire 4. Nell’amministrazione contavasi per ducati effettivi;
in commercio, per ducati di conto: l’effettivo valeva 8 lire venete,
l’altro lire 6 e denari 4. Vedi CARLI, diss. VII.

In un istromento del 1265 nell’Archivio diplomatico di Firenze, rogato
in Passignano, un debitore di lire quattro cede a un suo fratello
creditore un pezzo di terra al Poggio a vento, perchè si rimborsi coi
frutti di questo, valutati ai prezzi seguenti:

  Lo stajo del grano               soldi 2
       »   dell’orzo e delle fave     »  2  denari 4
  Il congio del vino                  »  8
  L’orcio dell’olio                   » 10
  La mannella del lino a saggio       »  —    »   10

[211] Il barbaro _budget_ è di origine italiana, derivando dalla
_bolgetta_ o tasca, in cui il massajo o ministro delle finanze portava
i conti al parlamento.

[212] Leggi del 10 dicembre 1268, e 21 luglio 1296.

[213] È stampato nella storia di Giugurta Tommaso.

[214] _Quosdam montes et nemora quæ sunt circa Panormum, muro
fecit lapideo circumcludi, et parcum deliciosum satis et amœnum
diversis arboribus insitum et plantatum construi jussit, et in eo
damas, capreolos, porcos sylvestres jussit includi: fecit et in hoc
parco palatium, ad quod aquam de fonte lucidissimo per condiictus
subterraneos jussit adduci._ Chron. Salern. in _Rer. It. Scrip._, vol.
VII. pag. 194.

Ancora la campagna di Palermo è sparsa di guglie (ivi dicono
all’arabica _giarre_), che sono sfiatatoj degli acquedotti sotterranei
fabbricativi al tempo degli emiri, e che ricreano di fontane la città,
ed elevano l’acqua anche ai piani superiori delle case.

[215] Un quartiere di Palermo serba tuttora il nome di Papireto. Non
è della natura dell’egizio, bensì di quello di Siria, e differisce da
quello che germoglia a Siracusa.

[216] _Nec vero illas palatio adhærentes silentio præterire convenit
officinas, ubi in fila, variis distincta coloribus, serum vella
tenuantur, et sibi invicem multiplici texendi genere coaptantur.
Hinc enim videas amita, damitaque et trimita minori peritia perfici_
(cioè di uno, due, tre licci): _hinc examita_ (sciamito) _uberioris
materia condensari: heic diarhodon igneo fulgore visum reverberat; heic
diapisti color subviridis intuentium oculos grato blanditur aspectu;
hinc exantosmata_ (a fiori) _circulorum varietatibus insignita, majorem
quidem artificum industriam et materia ubertatem desiderant, majori
nihilominus pretio distrahenda. Multa quidem et alia videas ibi varii
coloris ac diversi generis ornamenta, in quibus ex sericis aurum
intexitur, et multiformis picturæ varietas, gemmis interlucentibus
illustratur. Margaritæ quoque aut integræ cistulis aureis includuntur,
aut perforatæ filo tenui connectuntur, et eleganti quadam dispositionis
industria, picturati jubentur formam operis exhibere._ UGO FALCANDO, in
_Rer. It. Scrip._, vol. VII.

[217] ROSARIO DE GREGORIO, _Discorso intorno alla Sicilia_, Palermo
1826.

[218] ROMUALDI SALERNITANI _Chron. ad_ 1153.

[219] Frammento pubblicato da M. Amari. Parigi 1846.

[220] PELLEGRINI, _Ad Falcandum Benevent._ ad an. 1140.

[221] _Quoscumque viros aut consiliis utiles, aut bello claros
compererat, cumulatis eos ad virtutem beneficiis invitabat,
transalpinos maxime._ UGO FALCANDO.

[222] GIANNONE, lib. XI, c. 4.

[223] Dicevasi che costei fosse monaca, e allora se ne sciogliessero i
voti:

      Sorella fu, e così le fu tolta
      Di capo l’ombra delle sacre bende.
    Ma poi che pur al mondo fu rivolta
      Contro suo grado e contro buona usanza,
      Non fu dal vel del cor giammai disciolta.
                        DANTE, _Parad._, III.

Un cronista la fa zoppa e guercia, mentre Goffredo di Viterbo canta:

    _Sponsa fuit speciosa nimis, Constantia dicta._

[224] _Chr. Placent._ Rer. It. Scrip., XVI.

[225] _Omnes cœperunt inter se de majoritate contendere, et ad regni
solium aspirare_. RICARDI S. GERMANI, _Rer. It. Scrip._, VI.

[226] _Hist. Sicula_, pag. 252 e seg.

[227] Ruggero Hoveden cronista inglese racconta che il papa pose in
testa all’imperatore e all’imperatrice la corona coi piedi, e subito
pur coi piedi ne la sbalzò, per significare la sua autorità di dare e
togliere i regni. Ha poco del probabile.

Il giuramento era: _Ego N. futurus imperator, juro me servaturum
Romanis bonas consuetudines, et firmo chartas totius generis et
libelli sine fraude et malo ingenio. Sic me Deus adjuvet et hæc sancta
Evangelia._ Le cerimonie della coronazione sono descritte dal cardinale
Cencio, che poi fu papa Onorio III, e ch’era stato presente alla
coronazione di Enrico; e furono pubblicate da PERTZ, _Monum. germ.
hist._, tom. IV. p. 187.

[228] _Imperium in hoc non mediocriter dehonestavit._ OTTO DE S.
BLASIO, pag. 889.

[229] _Imperator ipse regnum intrat, papa prohibente et contradicente_.
RICARDI S. GERMANI, pag. 972.

[230] Il marco di Colonia pesa gramme 233.87. Il franco contiene
gramme 4-1/2 di fino; sicchè il marco di Colonia vale fr. 51.97.
Dunque centomila marchi fanno franchi 5,197,100. In Sicilia correvano
gli _schifati_, moneta greca, detta così perchè formati a barca. Una
col nome di Guglielmo II in arabo, pesa 16 grani d’oro fino, sicchè
oggi varrebbe franchi 2.88. Altra moneta siciliana erano i _tarì_, dei
quali, sul fine del XII secolo, si tagliavano 24 da un’oncia d’oro,
cioè pesavano gramme 0.8792, valenti oggi franchi 2.63. Poco dopo se ne
tagliavano 29-1/2, e spesso il peso variò; giacchè l’impronta garantiva
il titolo, ma del resto si contrattavano a peso.

[231] _Omne aurum et argentum, quod de regno ad manus habere potuit,
congregavit, et in Alemanniam misit._ Chron. Fossæ Novæ, pag. 880. Vedi
OTTO DE S. BLASIO, pag. 897.

[232] Le cronache raccontano le precauzioni con cui essa ne dimostrò ai
popoli la realità: il papa stesso dovette intervenirvi, e le fece dar
giuramento che quel figlio era procreato da Enrico.

[233] FAZELLI, _Storia di Sicilia_, lib. VIII. c. 1.

[234] Nella rotta data in Sicilia a Markwaldo si trovò il testamento di
Enrico VI, ove imponeva a Federico suo figlio di riconoscere dal papa
il regno di Sicilia, il quale tornasse alla Chiesa qualora mancassero
eredi; se il papa confermasse al figlio l’Impero, ne fosse ricompensato
col restituirgli tutta l’eredità della contessa Matilde; Markwaldo
riconosca dal papa e dalla Chiesa il ducato di Ravenna, la terra di
Bertinoro, la marca d’Ancona, Medicina e Argelata sul Bolognese, i
quali ricadano alla Chiesa s’egli muore senza eredi. Il testamento è
stampato dal Muratori.

Giovanni da Ceccano esclama: — È pur morto quel leone feroce, quel lupo
sterminatore delle agnelle, quell’orrido serpente che tanti immolò.
Apuli, Calabri, Toscani, Liguri, tutti i popoli partecipano alla gioja
del sommo pontefice, ed esultano di vedersi finalmente liberati dal
tiranno che la mano di Dio colpì». E Ottone di San Biagio: — I Tedeschi
devono eternamente deplorare il lamentabile fine dell’imperatore
Enrico, perchè egli arricchì la Germania e la rese terror delle
nazioni. Col coraggio e l’abilità avrebbe rimesso l’impero romano nel
primitivo splendore se morte nol preveniva».

[235] RICARDI S. GERMANI, pag. 978.

[236] A Verona v’ha questo epitafio lambiccato:

    _Luca dedit lucem tibi Luci, pontificatum_
      _Ostia, papatum Roma, Verona mori;_
    _Immo Verona dedit lucis tibi gaudia, Roma_
      _Exilium, curas Ostia, Luca mori._

[237] _In qua plus timebatur ipse quam papa_. Gesta Innocentii III, § 8.

[238] Scossa dal tremuoto del 1319, fu poi demolita sotto Urbano III.

[239] Vedi il 2º e l’8º can. del IV concilio Lateranese _de probatione_.

[240] Antonio Vitale scrisse la _Storia de’ senatori di Roma_: ma
è opera che meriterebbe essere rifatta. La storia di Roma fu sempre
confusa con quella dei papi.

[241] Il testo della lega Toscana fu pubblicato da Scipione Ammirato
juniore nella _Storia dei conti Guidi_.

[242] _Suppositus partus, quod testibus adstruere promittebat_. Gesta
Innocentii III, § 23.

[243] Ce lo racconta il francese Villehardouin, che v’assisteva in
persona. A Paolo Ramusio il giovane, figlio del cosmografo Giovan
Battista, il senato veneto diede incarico di tradurre in latino la
storia della conquista di Costantinopoli di esso Villehardouin. Esso
svolse altre memorie intorno a que’ fatti, e in sedici anni formò
l’opera _De bello Constantinopolitano_, finita il 1573, ma stampata
solo nel 1609.

[244] Fu allora che i Veneziani acquistarono i cavalli di Lisippo, che
ornano ora il pronao di San Marco. Narra il Sanuto che nel trasportarli
a Venezia si spezzò la gamba di un cavallo: Domenico Morosini, che
comandava il vascello di trasporto, impetrò di conservarla come un
ricordo; e il consiglio assentì, e ne fece mettere una nuova, _ed io
ho veduto il detto piede_. Questo fatto sfuggì ai descrittori di quel
trofeo di tante vittorie.

[245] Allora Cremona spedì mille persone per arricchirsi delle spoglie
di Costantinopoli, come mandò una gran nave sotto Acri.

[246] SANDI, _Storia civile_, pag. 620.

[247] I patti per la imposta di Costantinopoli, stipulati nel marzo
1204 fra la Signoria veneta da una parte, e dall’altra il marchese
Bonifazio di Monferrato e i conti di Fiandra, di Blois, di San Paolo,
sono stampati nei _Monum. Hist. patriæ_, Chart. I. 1109, dove pure
la cessione che esso Bonifazio fa ai Veneziani dell’isola di Creta e
d’altre terre in Levante.

[248] _Decretum venetum_ ap. CANCIANI, v. 124.

[249] La lettera d’Innocenzo III è importantissima per conoscere le
pretensioni e il modo di vedere della santa Sede. _Regesta Imperii_,
nota 20 e seg.

[250] Nel 1160 Uguccione, vescovo di Vercelli, con un legno che teneva
in mano, investe gli uomini di Biella del monte Piazzo come feudo,
a patto che quei di loro che vogliano abitarvi devano ciascuno far
fedeltà a maniera di vassallo; poi maschi e femmine possiedano essa
terra finchè vivono, indi abbiano podestà di venderla tra sè, ma non a
chi non sia abitante di esso luogo. Il vescovo permette che godano in
esso monte i buoni usi che godevano da antico in Biella (_omnibus bonis
usis, quos erant usi habere in loco Bugelle in veteri tempore_); onde
rimette i bandi che egli soleva avere in essa Biella, salvo i seguenti:
spergiuro, adulterio, furto, omicidio o ferita, pesche e caccie.
Essi uomini devano salire quel monte, edificarvi, non impedire che il
vescovo vi salga con suo seguito; ma egli non vi porrà castellano se
non con loro consenso. MULLATERA, _St. di Biella_, pag. 36.

Bongiovanni, nunzio del vescovo di Vercelli, imponeva che i possessori
di un tal manso portassero ogni anno i rami di olivo per la domenica
delle Palme, e metà del crisma, ed empissero metà delle fonti; e
quei dell’altro, portassero l’altra metà del crisma, ed empissero il
resto delle fonti, e facessero il fuoco a Natale e a Santo Stefano, e
scuotesserlo alla Candelara e al sabbato santo. _Monum. Hist. patriæ_,
Chart. II. 1294.

Gualterio vescovo di Luni nel 1200 questi patti faceva agli uomini di
sua giurisdizione. Se molti siano consorti in un villaggio, ed uno o
più facciano tradimento, sieno privati d’esso villaggio, ed aprasi
ai loro eredi; o se non n’abbiano, vi sottentrino i consorti. Se
alcuno tardi due anni il fitto o livello, paghi il doppio, oppure sia
privato dell’ente per cui paga. Nessuno acquisti casa o campo o vigna
senza istromento. Se alcuno depone querela contro un altro, anticipi
quattro lire imperiali al giudice o ai consoli; e questi non ricevano
più di sedici denari per lira, da pagarsi da chi perde la causa. Così
determina il prezzo degli atti notarili. Se alcuno mena moglie, non
dia come antefatto più d’un terzo della dote. Nessuna vedova si mariti
durante il lutto, ecc. _Ivi_, 1203.

[251] LUPO, _Cod. diplom._, tom. II, passim; RONCHETTI, _Mem. stor.
della città e chiesa di Bergamo_, cap. IV. p. 27.

[252] _Et sic civitas Mediolani, quæ territorio trium milliariorum
extra civitatem contenta fuerat, longe lateque alas suas expandit. Nam
ducatus Burgariæ, marchionatus Marthexanæ, comitatus Seprii, comitatus
Parabiagi, et comitatus Leuci, qui omnes quasi domestici inimici terram
istam semper invaserant...., facti sunt subjecti et servi perpetui
civitatis Mediolani._ GALV. FIAMMA, Manip. florum.

[253] _Breve istoria dell’origine e fondazione della città del Borgo di
Sansepolcro_, per ALESSANDRO GORACCI, 1636. Gli storici del secolo XVI
e XVII non intendono nulla degli ordinamenti municipali; pure aveano
sottocchio carte che poi si smarrirono, e tradizioni non ancora spente.
In tutti vedi una città che si redime dai conti, compra privilegi dagli
imperatori, abbatte i castellani vicini, i quali poi venuti in città,
vi portano resìe.

[254]

    _Et nunc iste comes, consors et conscius ante,_
    _Ille potens princeps, sub quo romana securis_
    _Italice punire reos, de more vetusto,_
    _Debuit injustitiæ, victrici cogitur urbi_
    _Et modicus servire cliens, nulloque relicto_
    _Jure sibi, dominicæ metuit mandata superbæ._
                                  GUNTERO, lib. III.

[255] Nei _Monum. Hist. patriæ_, Chart. I. 708. 807. 865. 910.

[256] _Bertoldus princeps Aquilejæ est amicatus cum Paduanis, et factus
est paduanus civis; et in cittadinantiæ firmitatem et signum fecit
de sua camera quædam in Padua ædificari palatia, et se poni fecit cum
aliis civibus Paduæ in coltam sive datiam. Tunc quoque incepit mittere,
et adhuc mittit hodie omni anno de suis melioribus militibus duodecim,
qui jurant, in principio potestariæ cujuslibet, præcepta et sequentia
potestatis pro domino patriarca et suis. Quod videns feltrensis et
belunensis episcopus, fecit et ipse similiter, non tamen in quantitate
eadem._ ROLANDINO.

[257] SAVIOLI, _Ann. bologn._, I. dipl. CLVI.

[258] Dalle storie bolognesi ricaviamo che nel 1123 i consoli col
vescovo ricevono in protezione i castelli di Rudiliano, Sanguineta,
Cavriglia; nel 1131 quei di Nonantola come cittadini d’una delle
quattro porte, ed essi giurano fare due spedizioni all’anno fin ai
confini, una con cavalli, l’altra pedoni; nel 1144 quei di Savignano
e Cetola si fanno cittadini, cedendo la rôcca e la curia; nel 1157
quei di Monteveglio, Moreto, Caneto giurano, obbligandosi militare
pei Bolognesi anche contro l’Impero; nel 1164 i castelli di Bedolo,
Battidizio, Gesso, Trifane giurano obbedienza al popolo maggiore e
minore di Bologna, e pagargli il fitto e il feudo ecc.

[259] «Et che nullo nobile.... undunque sia, possa u debbia in alcuna
cauza criminale in alcuna Corte contro alcuno di popolo rendere
testimonia, e se la rendrà la testimonia non vaglia, ne tegna ipso
jure, et nondimeno sia condannato dal capitano del populo da lire
X. in lire C ad suo arbitrio, _Statuti di Pisa, ms_. § 162. — Et che
nullo nobile della cita di Pisa u daltronde, ad tempo d’alcuno romore,
durante lo romore ardisca u presuma d’escire con arme u sensa arme
della casa in de la quale elli abita sotto pena del avere et della
persona ad arbitrio del capitano. _Ivi_, § 165».

Con bel decreto, dato da Parma il luglio 1226, Federico II manda suo
podestà alla ghibellina Pavia Villano Aldighieri di Ferrara, perchè
severamente mantenga la concordia fra’ cittadini: a tal uopo ordina si
sciolga qualunque società di popolani o di militi; nè gli uni nè gli
altri abbiano podestà o consoli speciali, ma vengano tutti governati
dal rettore del Comune, dal quale solo dipendano gli armati; statuarj,
consiglieri, uffiziali sieno eletti come faceasi da dieci anni in poi;
annullata la libertà dai militi data ad alcuni borghi od abitanti del
distretto; non si ponga ostacolo al portar vittovaglie in città; non
si faccia adunanza di nobili o di popolo a suon di campana; bando e
infamia a chi contraffà.

[260] _Statut._, lib. III. c. 168. 169. Lo statuto 170, _de cerna
potentium_, fa il catalogo delle famiglie nobili, _ne sub velamine
popularium defendantur_.

[261] _Croniche_, IV. 78. — Ai Guelfi rende giustizia persino Voltaire,
dicendo che l’imperatore _voulait régner sur l’Italie sans borne et
sans partage_ (Essai, cap. 66); e chiama i Guelfi _partisans de la
papauté, et encore plus de la liberté_ (cap. 52). Guelfi e Ghibellini
erano come i Tories e Whigs dell’odierna Inghilterra; bisogna essere
di quel partito, e conservarlo quand’anche cambia; i Tories del 1843
fecero tutto quello che voleano i Whigs nel 1830. Così i Guelfi di
Firenze divengono fautori dell’Impero e nemici del papa; non cambiano
nome, ma diconsi _bianchi e neri_; Dante era guelfo, come testè fu tory
Roberto Peel.

Vedi il trattato di Bártolo sui Guelfi e Ghibellini. Una storia de’
Guelfi e Ghibellini nostri sarebbe la più bella spiegazione delle
vicende italiane.

[262] Nelle _Memorie e documenti per servire alla storia di Lucca_,
vol. III. p. 47, leggesi: _Orlandinus notarius, filius domini
Lanfranchi, et Chele filius Lamberti, sindici et procuratores hominum
partis guelfæ, eorum terræ.... volentes se et alios eorum partis ab
erroris tramite revocare, et Lucanam civitatem recognoscere tamquam
eorum matrem, et ad hoc ut tota provincia vallis Neubulæ_ (val di
Nievole) _bonum statum sortiatur, promiserunt et concenerunt... quod
ipsi et alii eorum partis guelfæ de dictis communitatibus perpetuo
erunt in devotione Lucani communis etc._

In Milano il colore de’ Guelfi era il bianco, de’ Ghibellini il rosso.
In Valtellina i Guelfi portavano piume bianche alla tempia destra e
un fiore all’orecchio destro; i Ghibellini piume rosse o un fiore alla
sinistra. Tutti i palazzi di Firenze hanno merli quadrati, eccetto uno.
Brescia nel 1212 avea tre podestà, eletti da tre fazioni.

[263] Vedasi in capo ai vol. I e II dei _Monumenta historica ad
provincias Parmensem et Placentinam pertinentia_ (Parma 1857) un
discorso del cav. Ronchini, che dà la storia civile del paese. L’ultimo
degli statuti di Parma, stampati nel 1858, è tale: _Nullus de civitate
vel episcopatu Parmæ de cetero contrahat aliquam parentelam vel
matrimonium cum aliquo vel cum aliqua, qui vel quæ non sit de parte
Ecclesiæ: nec aliquis sit mediator nec proxeneta nec relator verborum
aliquorum dictæ parentelæ faciendæ, nec testis, nec instrumentum
celebret seu scribat, nec promissionem, nec securitatem, nec tractatum
faciat, vel recipiat ullo modo alicujus parentelæ faciendæ, in aliquo
tempore. Et si aliqua promissio vel securitas facta est de aliqua
parentela facienda, sit nullius momenti. Et si qui vel si qua de cetero
contra prædicta vel aliquod prædictorum fecerit vel facere præsumserit,
in tantum puniatur. Mediator vero, sive proxeneta puniatur in trecentis
libris parm.; et testis in trecentis libris parm., et tabellio puniatur
in tantumdem, et perpetuo ab officio notariatus sit remotus: fratres
nihilominus mulierum, si patrem mulier non habet, in mille libris parm.
quilibet puniantur._

[264]

    Non s’attien fede nè a comun nè a parte,
      Chè Guelfo e Ghibellino
      Veggio andar pellegrino,
      E dal principe suo esser deserto.
      Misera Italia! tu l’hai bene esperto
      Che in te non è latino
      Che non strugga il vicino
      Quando per forza e quando per mal arte.
            GRAZIOLO, cancelliere bolognese nel 1220.

    Ed ora in te non stanno senza guerra
      Li vivi tuoi, e l’un l’altro si rode
      Di quei che un muro ed una fossa serra.
    Cerca, misera, intorno dalle prode
      Le tue marine, e poi ti guarda in seno
      Se alcuna parte in te di pace gode.
                        DANTE, _Purg._, VI.

Benchè non fossero costanti nel parteggiare, offriamo alquanti dei nomi
che assumeano le fazioni in varie città:

             GUELFI               GHIBELLINI
  Milano     Torriani             Visconti
  Firenze    Neri                 Bianchi
  Arezzo     Verdi                Secchi
  Genova     Rampini              Mascherati
             Grimaldi e Fieschi   Doria e Spinola
  Como       Vitani               Rusca
  Pistoja    Cancellieri          Panciatichi
  Modena     Aigoni               Grasolfi
  Bologna    Scacchesi (Geremei)  Maltraversi (Lambertazzi)
  Verona     San Bonifazio        Tegio
  Piacenza   Cattanei             Landi
  Pisa       Pergolini (Visconti) Raspanti (Conti)
  Roma       Orsini               Savelli
  Siena      Tolomei              Salimbeni
  Orvieto    Malcorini            Beffati
  Asti       Solari               Rotari

A Roma i due fratelli Stefano e Sciarra Colonna erano capi, uno dei
Guelfi, l’altro de’ Ghibellini. Inoltre erano emuli nelle varie città,
senza star saldi a una parte sola, Beccaria e Langosco in Pavia;
Tornielli e Cavalazzi o Brusati in Novara; in Ferrara Salinguerra e
Adelardi; in Vercelli Avvocati e Tizzoni; in Lodi, Vignati e Vistarini;
in Genova, Doria e Adorni; in Asti, Isnardi e Gottuari; in Perugia,
Oddi e Baglioni; in Bergamo, Suardi e Colleoni, Bongi e Rivoli; in
Brescia, Casalalta e Bruzella; in Perugia, Bettona, Assisi la parte di
sopra e quella di sotto; in Padova, Carrara e Macaruffo; in Sicilia,
Palizzi, Alagona, Ventimiglia, Chiaramonti; in Ravenna, Polenta e
Bagnacavallo; in Imola, Mendoli e Brizi; in Faenza, Manfredi e Acarisi;
in Rimini, Gambacari e Amadei; in Forlì, Ordelaffi e Galboli; in
Cesena, Righizzi e Popolo; in Sangeminiano, Ardinghelli e Salvucci; in
Sansepolcro, Graziani e Goracci contro Pichi e Righi; in Acqui, i Blesi
e i Bellingeri.... A Savigliano erano ghibellini i Cambiano, i Soleri,
i Galateri; in Alba, capi dei Guelfi i Graffagnini; e così via.

[265] G. VILLANI, V. 9. — _In diebus meis vidi plusquam quinquies
expulsos stare milites de Papia, quia populus fortior illis erat_.
_Ventura_, _Chron. Astense_, cap. VIII. Rer. It. Scrip., XI.

[266] _Chron. Astense_, cap. XVII. — SAVIOLI, _Ann. bologn. ad ann._ —
G. VILLANI, IX. 213.

[267] Dicevansi i Senesi il popolo più orgoglioso della Toscana
e vendicativo; di malafede i Romagnuoli; volubili e impazienti i
Genovesi: i Milanesi pacchioni ecc. San Bernardo nel 1152 scriveva:
_Quid tam notum sæculis quam protervia et fastus Romanorum? gens
insueta paci, tumultui assueta, gens immitis et intractabilis usque
adhuc, subdi nescia nisi quum non valet resistere._ De consideratione,
IV. 2. Basta legger Dante per raccorvi ingiurie contro ciascuno de’
nostri popoli.

[268] Avverti la distinzione tra i Ferraresi e il Comune di Ferrara.
_Ant. Estensi_, part. I. c. 39.

[269] Il carroccio di Cremona chiamavasi Gajardo; quel di Padova,
Berta; quel di Parma, Crepacuore o Regoglio ecc.

[270] Vedi spesso il Machiavelli, che dice come le guerre prima de’
suoi dì «si cominciavano senza paura, trattavansi senza pericolo,
finivansi senza danno»; lib. V. Anche il Guicciardini dice la battaglia
del Taro «memorabile, perchè fu la prima che da lunghissimo tempo
in qua si combattesse con occisione e col sangue in Italia». E più
umanamente il buon Muratori narra d’una battaglia del 1469, importante
«ma con uccisione di pochi perchè in questi tempi gli Italiani faceano
guerra non da barbari ma da cristiani, e davano quartiere a chiunque
non potendo resistere si arrendeva».

[271] _Chron. Ferrariæ_, Rer. It. Scrip., VIII.

[272] Chi ricorda le colonie civilizzanti e lavoratrici che proponevano
i Sansimoniani nel 1833, e i Falansteri di Fourier predicati dopo il
1840, ne troverà già il modello nei Cistercensi. Dove era il grosso
dei loro possessi doveva porsi una colonia di frati conversi, diretti
da un professo, il quale era come il fattore di tutta la grancia o
cascina. Egli dava il segno quando dovessero uscire al lavoro, egli
distribuiva ad essi i ferri del mestiere, egli ne fissava le funzioni
di armentiero, carrettiere, zappatore, boaro, e così via. Non doveva
accettarsi frate se non chi potesse guadagnarsi il vivere colle proprie
mani. I conversi non doveano tenere alcun libro, nè imparar altre preci
che il _pater_, il _credo_ e il _miserere_. Chi avesse dei fondi male
andati chiamava una colonia di Cistercensi a rimetterli in essere: così
Rainaldo arcivescovo di Colonia, ch’era venuto a portarci guerra col
Barbarossa, avendo trovato la sua prebenda in disordine, chiamò di tali
frati, _qui et curtibus præessent, et annuos redditus reformarent_.

Il monastero di Chiaravalle fu fondato nel 1135 con tenuissime rendite,
ma i monaci lavorando, comprando principalmente i _zerbi_ cioè incolti,
e prendendo a livello, ebber in breve quattro buone possessioni: indi
acquistarono il fondo di Cerreto nel Lodigiano, e Morimondo nel Pavese,
e altri. A Chiaravalle, sopra uno spazio di tre pertiche appena, si
incrocicchiano ben sette acquedotti artifiziali. Fin del 1138 ci resta
un contratto, ove quei monaci compravano alquanti zerbi da un Giovan
Villano col diritto di trarre acqua dalla Vetabia, e di potere all’uopo
fare fossati traverso ai poderi d’esso Villano e una chiusa: _ut
monasterium possit ex Vectabia trahere lectum, ubi ipsum monasterium
voluerit: et si fuerit opus, liceat facere eidem monasterio fossata
super terram ipsius Johannis ab una parte vie et ab alia, et possit
firmare et habere clusam in prato ipsius Johannis, etc._ Di simil
tenore molte carte sono addotte nelle _Memorie Longobardiche Milanesi_,
e massime per l’acquisto delle acque d’un fosso che i Milanesi aveano
fatto attorno alla città, obbligandosi di tenerlo spurgato. Fin
d’allora vi riscontriamo tutti gli artifizj presenti di paratoje,
stravacatori, salti di gatto, bocchelli, incastri; insegnarono essi
l’economica distribuzione per ore, vendendo e affittandone il diritto.
Coltivavano anche la vigna, e tutti gli storici nostri menzionano una
botte di 500 brente di vino, ch’essi distribuivano in elemosina. _Prati
marcidi_ son mentovati in carte del 1233 e 35 e 54.

È un dovere il rammentare al secolo gaudente le opere di quei poltroni
di frati (nota tratta dalla _Storia di Milano_ del Cantù).

[273] AFFÒ, _Storia di Parma_, tom. II. p. 249. Anche più tardi Amedeo
VIII di Savoja faceva doni a un eremita che s’occupava di mantenere
le strade presso Ginevra, ed altri a un canonico che fondò la strada
da Meillery a Bret. V. CIBRARIO, _Economia polit._, 363. Una supplica
sporta il 5 aprile 1317 alla Signoria di Firenze comincia: _Cum fratres
Sancti Salvatoris de Septimo et fratres Humiliatorum omnium Sanctorum
de Florentia, olim et hodie multipliciter servierint et quotidie
serviant communi et populo florentino in omnibus quæ ipsi communi
expediunt etc._

[274] «E tutte le creature appellava fratelli e sirocchie, dicendo
che tutti aveano uno cominciamento da un medesimo creatore e padre».
_Vite de’ Santi Padri._ — _Fratres mei aves, multum debetis laudare
Creatorem.... Sorores meæ hirundines... Segetes, vineas, lapides
et silvas, et omnia speciosa camporum, terramque et ignem, aerem et
ventum, ad divinum movebat amorem.... Omnes creaturas fratris nomine
nuncupabat, frater cinis, soror musca._ TOM. CELANO suo discepolo.
_Acta SS. octobris_. Vedi i _Fioretti_ di san Francesco, uno de’ più
ingenui libri del nostro Trecento.

[275] È particolarità notevole nei frati questa venerazione per
le opere di Dio, e la custodia delle piante storiche. Abbiamo già
accennato l’albero di san Benedetto a Napoli: a Roma si sta volentieri
al rezzo di quello ove san Filippo Neri col bello educava alla virtù
i giovani del suo Oratorio: ivi pure a Santa Sabina additano un
arancio piantato da san Domenico: uno da san Tommaso d’Aquino a Fondi.
Se Aristotele o Teofrasto scrivessero ora la storia naturale, non
dimenticherebbero queste particolarità.

[276]

    Nullo donca oramai più mi riprenda,
    Se tal amore mi fa pazzo gire.
    Già non è core che più si difenda...
    Pensi ciascun come cor non si fenda,
    Fornace tal come possa patire....
      Data m’è la sentenza
      Che d’amore io sia morto;
      Già non voglio conforto
      Se non morir d’amore....
    Amore, amore, grida tutto il mondo;
    Amore, amore, ogni cosa clama...
    Amore, amor, tanto pensar mi fai;
    Amore, amore, nol posso patire;
    Amore, amore, tanto mi ti dai;
    Amore, amore, ben credo morire;
    Amore, amore, tanto preso m’hai;
    Amore, amore, fammi in te transire;
      Amor, dolce languire;
      Amor mio desioso,
      Amor mio dilettoso,
      Annegami d’amore.
    Amor, amor, Jesù son zonto a porto;
    Amor, amor, Jesù dammi conforto;
    Amor, amor, Jesù sì m’ha infiammato;
    Amor, amor, Jesù io sono morto...
    Amor, amor, per te sono rapita;
    Amor, amor, viva, non me dispregia;
    Amor, amor, l’anima teco unita;
      Amor, tu sei sua vita,
      Jam non se po’ partire,
      Perchè la fai languire,
      Tanto struggendo amore.

[277] _Ap_. JOH. LUCIUM, _De regno Dalmatiæ_, pag. 338; e GHIRARDACCI,
_Storia di Bologna_, lib. V.

[278] _Impugnationis arma secum fratres non deferant nisi pro
defensione romanæ ecclesiæ, christianæ fidei, vel etiam terræ ipsorum_.
Cap. VII.

[279] Guitton d’Arezzo scriveva di san Francesco:

    Cieco era il mondo, tu failo visare;
    Lebbroso, hailo mondato;
    Morto, l’hai suscitato;
    Sceso ad inferno, failo al ciel montare.

Dante ne pone un magnifico elogio in bocca a san Tommaso e san
Bonaventura nel X e XI del _Paradiso_.

[280] LANDULFI SENIORIS _Historia Mediolani_, II. 27.

[281] _Multa petebant instantia prædicationis auctoritatem sibi
confirmari._ Stefano di Borbon ap. GIESLER, pag. 510.

Che il nome di Valdesi derivi da Pietro Valdo, lo smentirebbe il
trovarlo in un manoscritto della _Noble leçon_ di Cambridge che si
suppone del 1100, cioè prima di esso Valdo, ove leggesi in provenzale:

    _Que non vollìa maudire, ni jurar, ni mentire,_
    _Ni ahountar, ni ancire, ni prenre de l’autrui,_
    _Ni venjar se de li sio ennemie,_
    _Illi disent quel és Vaudés, e degne de murir._

Forse viene dal tedesco _wald_ foresta. — Cataro in greco vuol dire
_puro_, e forse presero tal nome per la pretesa innocente vita.
Sant’Agostino già chiama _cataristi_ i Manichei, _De hær. Manich._ I
Tedeschi chiamano ancora _ketzer_ gli eretici. — _Patarini_ furon detti
da _pati_, perchè ostentavano penitenza; o dal _pater_, che era la loro
preghiera. In una costituzione di Federico II leggesi: _In exemplum
martyrum, qui pro fide catholica marthyria subierunt, Patarenos se
nominant, veluti expositos passioni._ Ed anche le _Assise_ di Carlo I
portano nel francese d’allora: _Li vice de ceaus son coneu par leur
anciens nons, et ne veulent mie qu’il soient apelé par leur propres
nons, mais s’apellent Patalins par aucune excellence, et entendent
que Patalins vaut autant comme chose abandonnée à soufrir passion en
l’essemble des martyrs, qui souffrirent torment pour la sainte foy._

Con infiniti nomi se ne indicavano le varie sêtte, de’ _Gazari_,
_Arnaldisti_, _Giuseppini_, _Leonisti_, _Bulgari_ (da cui il _bougre_
dei Francesi, e il _bolgiron_ de’ Lombardi), _Circoncisi_, _Publicani_,
_Insabbatati_, _Comisti_ (che alcuno volle chiamati così da Como),
_Credenti di Milano_, _di Bagnolo_, _di Concorezzo_, _Vanni_, _Fursci_,
_Romulari_, _Carantani_....

[282] Così il Vignerio, reputato dai Protestanti restauratore della
storia ecclesiastica. _Bibliotheca historica_, addiz. alla P. II. p.
313. Anche frà Ranerio Saccone dà per origine delle chiese di Francia e
d’Italia quelle di Bulgaria e Drungaria.

«Quando i Valdesi si separarono da noi, ben pochi dogmi avevano
contrarj ai nostri, o forse nessuno». BOSSUET, _Hist. des variations_,
lib. XI. — E fra Ranerio Saccone: _Cum omnes aliæ sectæ immanitate
blasphemiarum in Deum audientibus horrorem inducant, hæc magnam
habet speciem pietatis, eo quod coram hominibus juste vivant, et bene
omnia de Deo credant, et omnes articulos qui in symbolo continentur
observent; solummodo romanam ecclesiam blasphemant et clerum_.
Corrado Uspergense dice che papa Lucio li condannò per alcuni dogmi ed
osservazioni superstiziose. Claudio di Seyssel arcivescovo di Torino
dichiarò irriprovevole la loro vita: locchè a Bossuet pare una nuova
seduzione del demonio.

Moltissimi autori ne scrissero: e dopo tornati i suoi re al Piemonte
nel 1814, qualche inquietudine fu data ai Valdesi rifuggiti nelle
valli subalpine; onde i re di Prussia ed Inghilterra porsero ad essi
soccorso. Allora varj Inglesi andarono a visitarli, e ne uscirono
diversi scritti, quali sono _Authentic details of the Valdenses in
Piedmont and other countries, with abridged translations of_ L’histoire
des Vaudois par Bresse, _and_ La rentrée glorieuse d’Henri Armand;
_with the ancient Valdesian catechism; to which is subjoined original
letters, written during a residence among the Vaudois of Piedmont and
Würtemberg in_ 1825. Londra.

GILLY, _Narrative of an excursion to the mountains of Piedmont in the
year 1823, and researches among the Vaudois or Waldenses protestants
inhabitants of the Cottien alpes. With maps_. Londra 1820.

JONES, _The history of the Christian Church, including the very
interesting account of the Waldenses and Albigenses_, 2 vol.

LOWTHEC’S _Brief observations on the present state of the Waldenses_.
1825.

ACLAND, _A brief sketch of the history and present situation of the
Vaudois_. 1826.

ALLIX, _Some remarks upon the ecclesiastical history of the ancient
churches of Piedmont_.

_Recherches historiques sur la véritable origine des Vaudois_. Parigi
1836. È cattolico.

PEYRUN, _Notice sur l’état actuel des églises vaudoises_. Ivi, 1822. Li
sostiene coevi del cristianesimo.

A. MUSTON, _Hist. des Vaudois des vallées du Piémont_. 1834.

_L’Israel des Alpes, ou les Martyrs vaudois_ li fa oriundi da Leone,
che nel IV secolo si separò da papa Silvestro, quando questi accettò
beni temporali da Costantino.

[283] Abbiamo consultato in proposito moltissime opere e diversi
manoscritti e processi. Il cremonese Moneta, uom dissoluto, sentendo
predicare in Bologna Reginaldo d’Orléans, si convertì, e fatto
inquisitor della fede a Milano il 1220, _tamquam leo rugiens_
si scagliò contro le eresie, e scrisse una _Summa theologica_,
grosso volume in-foglio, edito a Roma il 1743 dal padre Tommaso
Agostino Richino col titolo _Venerabilis patris Monetæ Cremonensis,
ordinis Prædicatorum, sancto patri Dominico æqualis, adversus
Catharos et Valdenses libri quinque._ Il Saccone, dopo stato cataro
diciassett’anni, si convertì, e li perseguitò come vedremo; e la
sua _Summa de Catharis et Leonistis, sive Pauperibus de Lugduno_ fu
inserita nel _Thesaurus novus anecdotorum_ dei PP. Martène e Durand,
Parigi 1717, tom. V. In questa _Summa_ trovo menzionato un volume di
dieci quaderni, in cui Giovanni di Lugio avea deposti i suoi errori.
Buonaccorso, già vescovo dei Catari in Milano, li confutò nella
_Manifestatio hæreseos Catharorum_: è nello _Spicilegio_ del padre
d’Achery, tom. I. p. 208 del 1723. Nel suddetto _Thesaurus_ vedasi
pure una _dissertatio inter Catholicum et Patarinum_; e l’opera di frà
Stefano di Bellavilla inquisitore.

Questo punto si attacca a opinioni ridestatesi ai giorni nostri sul
comunismo, onde molto se ne parlò di recente, e noi di proposito ne
abbiamo trattato negli _Eretici d’Italia_.

[284] Il domenicano Sandrini, che potè a sua posta indagare gli archivj
del Sant’Uffizio in Toscana, scrive: — Per quanto io abbia cercato
ne’ processi eretti da’ nostri frati, non ho trovato che gli eretici
Consolati in Toscana passassero ad atti enormi, e che si commettesse
mai da loro, massime tra uomini e donne, eccesso di senso; onde, se
i frati non si tacquero per modestia, il che non mi par credibile
in uomini che abbadavano a tutto, i loro errori erano, più che di
sensualità, d’intelletto». Ap. LANZI, _Lezioni di antichità toscane_,
XVII.

[285] MONETÆ _Summa_.

[286] Due ne pubblicò Costantino contro gli eretici, uno Valentiniano
I, due Graziano, quindici Teodosio I, tre Valentiniano II, dodici
Arcadio, diciotto Onorio, dieci Teodosio II, e tre Valentiniano III,
tutti inseriti nel codice Giustinianeo.

[287] _Late patet Dei clementia, qui, pulso infidelitatis errore,
veritatem fidei suis fidelibus patefecit: justus enim ex fide vivit,
qui vero non credit, jam judicatus est. Nos igitur, qui gratiam fidei
in vanum non recipimus, omnes non recte credentes, qui lumen fidei
catholicæ hæretica pravitate in imperio nostro conantur extinguere,
imperiali volumus severitate puniri, et a consortio fidelium per
totum imperium separari; præsentium tibi auctoritate mandantes,
quatenus hæreticos Valdenses et omnes qui in Taurinensi diœcesi
zizaniam seminant falsitatis, et fidem catholicam alicujus erroris seu
pravitatis doctrina impugnant, a toto Taurinensi episcopatu imperiali
auctoritate expellas; licentiam enim, auctoritatem omnimodam, et
plenam tibi conferimus potestatem, ut, per tuæ studium sollicitudinis,
Taurinensis episcopatus area ventiletur, et omnis pravitas, quæ fidei
catholicæ contradicit, penitus expurgetur_. Ap. GIOFFREDO, Storia delle
Alpi Marittime al 1209.

[288] Höffler pubblicò (_Kaiser Friedrich II, ein Beytrag etc._ Monaco
1844) nuove lettere di Federico II, fra cui la seguente a papa Gregorio
IX, relativa all’inquisizione ereticale:

_Celestis altitudo consilii, que mirabiliter in sua sapientia cuncta
disposuit, non immerito sacerdotii dignitatem et regni fastigium
ad mundi regimen sublimavit, uni spiritualis et alteri materialis
conferens gladii potestatem, ut hominum ac dierum excrescente malitia,
et humanis mentibus diversarum superstitionum erroribus inquinatis,
uterque justitie gladius ad correctionem errorum in medio surgeret,
et dignam pro meritis in auctores scelerum exerceret ultionem.... Quia
igitur ex apostolice provisionis instantia, qua tenemini ad extirpandam
hereticam pravitatem, potentiam nostram ad ejusdem heresis exterminium
precibus et monitionibus excitatis; ecce ad vocem virtutis vestre,
zelo fidei quo tenemur ad fovendam ecclesiasticam unitatem gratanter
assurgimus, beneplacitis vestris devotis affectibus concurrentes, illam
diligentiam et sollicitudinem impensuri ad evellendum et dissipandum
de predictis civitatibus pestem heretice pravitatis, ut auctore Deo,
cui gratum inde obsequium prestare confidimus ac vestris coadjuvantibus
meritis, nullum in eis vestigium supersit erroris, ac finitimas et
remotas quascumque fama partes attigerit, inflicta pena perterreat, et
omnibus innotescat nos ardenti voto zelare pacem Ecclesie, et adversus
hostes fidei ad gloriam et honorem matris Ecclesie ultore gladio
potenter accingi. Dat. Tarenti_ XXVIII _febr. indict._ IV.

In un’altra lettera esso Federico insiste con nuovo fervore per la
repressione degli eretici: _Ut regi regum, de cujus nutu feliciter
imperamus, quanto per eum hominibus majora recipimus, tanto
magnificentius et devotius obsequamur, et obedientis filii mater
Ecclesia videat devotionem ex opere pro statu fidei christiane, cujus
sumus tamquam catholicus imperator precipui defensores, novum opus
assumpsimus ad extirpandam de regno nostro hereticam pravitatem, que
latenter irrepit et tacite contra fidem. Cum enim ad nostram audientiam
pervenisset, quod, sicut multorum tenet manifesta suspicio, partes
aliquas regni nostri contagium heretice pestis invaserit, et in locis
quibusdam occulte latitant erroris hujusmodi semina rediviva, quorum
credidimus per penas debitas extirpasse radices, incendio traditis,
quos evidens criminis participium arguebat; providimus ut per singulas
regiones justitiarias cum aliquo venerabili prelato de talium statu
diligenter inquirant, et presertim in locis, in quibus suspicio
sit hereticos latitare, omni sollicitudine discutiant veritatem.
Quidquid autem invenerint, fideliter redactum in scriptis, sub amborum
testimonio serenitati nostre significent, ut per eos instructi, ne
processu temporis illic hereticorum germina pullulent, ubi fundare
studemus fidei firmamentum, contra hereticos, et fautores eorum, si
qui fuerint, animadversione debita insurgamus. Quia vero supradicta
vellemus per Italiam et Imperium exequi ut sub felicibus temporibus
nostris exaltetur status fidei christiane, et ut principes alii
super his Cesar em imitentur; rogamus beatitudinem vestram quatenus
ad vos, quem spectat relevare christiane religionis incommodum, ad
tam pium opus et officii vestri debitum exequendum diligentem operam
assumatis, nostrum si placet efficaciter coadjuvandum propositum, ut
de utriusque sententia gladii, quorum de celesti provisione vobis
ac nobis est collata potentia, subsidium non dedignatur alternum,
hereticorum insania feriatur, qui in contemtum divine potentie extra
matrem Ecclesiam de perverso dogmate sibi gloriam arroganter assumunt.
Messine_ XV _jul. indict._ VI.

[289] Constitutio _Inconsutilem_; Const. _De receptoribus_, lib. I, —
Una lettera d’Onorio III papa alle città lombarde 1226 (RAYNALDI, _ad
an._ Nº 26) dice che «l’imperatore gli recò lamento perchè esse città
l’avessero impedito di procedere come si era proposto contro l’eresia».

[290] RAYNALDI, _ad_ 1231. — CORIO, part. II. f. 72.

[291] Per _ussit_: è in piazza de’ Mercanti. Ma Galvano Fiamma,
frate, cronista di retto senso, dice: _In marmore super equum residens
sculptus fuit, quod magnum vituperium fuit._ Il Frisi, nelle _Mem. di
Monza,_ II. 101, reca gli statuti dell’arcivescovo Leon da Perego e
dell’arciprete di Monza contro gli eretici.

[292] Cap. XXXI _De simonia_; cap. XXIV _De accusationibus_.

[293] Cap. fin. _De hæreticis_.

[294] BERGIER, _Dictionnaire théol._, voc. _Inquisition_. Gli
enciclopedisti rimproverano all’Inquisizione spagnuola d’avere abusato
«nell’esercizio d’una giurisdizione, in cui gl’italiani suoi inventori
usarono tanta dolcezza».

[295] Per dire un caso fra cento, nel 1220 i Trevisani diedero il
guasto alle diocesi di Ceneda e di Feltre e Belluno; e dell’ultima
uccisero anche il vescovo.

[296] BOLLAND., tom. X, _Vita s. Petri Parens_.

[297] _Regesta_, num. 123. 124, e pag. 130. lib. X.

[298] GIACHI, _App. alle Ricerche storiche di Volterra_.

[299] _Archivio dipl. fiorentino_.

[300] RICARDI S. GERMANI, _Chron. ad ann_. 1232.

[301] Ap. MATTIA PARIS _ad_ 1243.

[302] Firenze serba molte memorie di que’ fatti. Sulla facciata
dell’uffizio del Bigallo, rimpetto a San Giovanni, due affreschi
di Taddeo Gaddi figurano san Pietro martire quando a dodici nobili
fiorentini dà lo stendardo bianco colla croce rossa per tutela della
fede. San Pietro fu deposto in altro magnifico arco in Sant’Eustorgio a
Milano coll’epitafio scritto da san Tommaso:

    _Præco, lucerna, pugil Christi, populi fideique._
    _Hic silet, hic tegitur, jacet hic mactatus inique_
    _Vox ovibus dulcis, gratissima lux animorum,_
    _Et verbi gladius, gladio cecidit Catharorum etc._

[303] _Chron. parmense_ nei Rer. It. Scrip., IX.

[304] FR. CHRIST. SCHLOSSER,_ Abelardo e Dolcino; vita ed opinioni d’un
entusiasta e d’un filosofo._ Gota 1807. — C. BAGGIOLINI, _Dolcino e i
Patareni_. Novara 1838. — JULIUS KRONE, _Frà Dolcino und die Patarener,
historische Episode aus den piemontesischen Religionskriegen_. Leipzig
1844.

[305] MARTÈNE e DURAND, _Collect. ampl._, III. 304.

[306] Furono espresse con questo barbaro distico:

    Gram. _loquitur_: dia. _vera docet_: rhet. _verba colorat_:
    Mus. _canit_: ar. _numerat_: geo. _ponderat_: ast. _colit astra_.

Meno rozzamente le compendiò l’Ostiense, _Summ. lit. de magistris_:

  Grammatica.   _Quidquid agunt artes, ego semper prædico partes._
  Dialectica.   _Me sine, doctores frustra coluere sorores._
  Rhetorica.    _Est mihi dicendi ratio cum flore loquendi._
  Musica.       _Invenere locum per me modulamina vocum._
  Geometria.    _Rerum mensuras, et rerum signo figuras._
  Arithmetica.  _Explico per numerum quid sit proportio rerum._
  Astronomia.   _Astra viasque poli vindico mihi soli._

[307] _Ab annis puerilibus eruditus est in scholis liberalium artium et
legum secularium, ad suæ morem patriæ_. MILONE CRISPINO, Vita Lanfr.,
cap. V.

[308] _Præfatio ad Monologium._

[309] _Veritas intellectus est adæquatio intellectus et rei, secundum
quod intellectus dicit esse quod est, vel non esse quod non est._ Adv.
gent., I. 49. I.

[310] «Errano molti credendosi nobili perchè di nobile casato; il qual
errore in molti modi può ribattersi. E primieramente, se si consideri
la causa creatrice, Iddio col farsi autore di nostra schiatta, la
nobilita tutta; se la causa seconda è creata, i primi padri da cui
discendiamo sono gli stessi per tutti, tutti ne ricevettero egual
nobiltà e natura. La medesima spica dà il fior di farina e la crusca;
questa gettasi ai porci, quella sale alla mensa dei re; così dal
medesimo tronco potran nascere due uomini, uno vile, nobile l’altro. Se
ciò che viene da un nobile ne ereditasse la nobiltà, gl’insetti del suo
capo e le naturali superfluità in lui generate diverrebbero nobili del
pari. Bello è il non deviare dagli esempj de’ nobili avi, ma più bello
l’avere illustrato un umile nascimento con grandi azioni. Ripeto dunque
con san Girolamo, che in questa nobiltà pretesa ereditaria nulla merita
invidia, se non l’essere i nobili obbligati alla virtù per vergogna di
dirazzare. Nobiltà vera è quella sola dell’anima».

[311] _Infidelium quidam sunt qui nunquam susceperunt fidem, sicut
Gentiles et Judæi; et tales nullo modo sunt ad fidem compellendi ut
ipsi credant, quia credere voluntatis est; sunt tamen compellendi a
fidelibus, si adsit facultas, ut fidem non impediant vel blasphemiis,
vel malis persuasionibus, vel etiam apertis persecutionibus. Et propter
hoc fideles Christi frequenter contra infideles bellum movent etc._
Summa, 2a 2æ, quæst. X, art. 8.

[312] Ogni dono perfetto, secondo lui, viene dal padre dei lumi, e per
quattro vie: l’esteriore che rischiara le arti meccaniche, l’inferiore
che produce le nozioni sensitive, l’interna o cognizione filosofica,
e quella della santa scrittura. La prima si propone di soddisfare i
bisogni corporei, divisa nelle sette arti del tessere, fabbricare armi,
caccia, agricoltura, navigazione, drammatica, medicina. La seconda
illumina le forme esteriori; e lo spirito, luminoso per sua natura,
risiede nei nervi, la cui essenza si moltiplica ne’ cinque sensi. La
cognizione filosofica cerca le cause segrete per via dei principj di
verità, insiti nella natura dell’uomo, le quali si riferiscono o alle
parole o alle cose o ai costumi, onde la filosofia è o razionale o
naturale o morale: la razionale è grammatica, o logica, o retorica;
la naturale comprende fisica, matematica e metafisica; la morale
è personale, economica o politica, secondo che concerne l’uomo, la
famiglia o lo Stato. Le cose eccedenti la ragione sono manifestate
all’uomo dalla luce superna della Grazia e della rivelazione; e come
le cognizioni tutte derivano dalla luce stessa, così sono ordinate alla
scienza delle verità sante, e da esse perfezionate.

[313] Fu un vezzo della scuola l’attribuire un aggettivo caratteristico
ai varj dottori. Così san Tommaso fu detto _l’angelo della scuola_;
san Bonaventura _il serafico_; Duncano Scoto _il sottile_; Ockam
_il singolare_; Enrico di Gand _il solenne_; Egidio di Roma _il
fondatissimo_; Alano dell’Isola _l’universale_; Ruggero Bacone
_l’ammirabile_; Guglielmo Durand _il risolutissimo_; Middleton _il
solido_, o _l’autentico_; Pier Lombardo _il maestro delle sentenze_,
ecc.

[314] Questa scuola può dirsi scoperta da Merkel nella _Geschichte des
Langobardenrechts_. Berlino 1850.

[315] Del 752 si ha una causa del vescovo d’Arezzo contro quello di
Siena; dove spesso è citato il Digesto: _Si hoc vendicare neglexerint,
infamia laborare, ut in Codicis libro IX, tit. de sepulcro violato_, Si
quis sepulcrum lesurus etc.... _Item in VIII libro Codicis legitur_ Si
quis in tanta furoris etc.... _Quod autem hæc quæstio procedere debeat,
IX Codicis liber testatur, titulo ad legem Juliam de vi publica et
privata_, Si quis ad se etc.

Il Muratori, _Antiq. M. Æ._, XLIV, pubblica una carta del 767 affatto
guasta, in cui al monastero di Santa Maria in Cosmedin a Ravenna
si donano molti beni, promettendo l’evizione, rinunziando per sè e
suoi _legum beneficia, juris et facti ignorantia, foris locisque,
prescriptione alia, senatoconsulto_ (probabilmente il SC. Vellejano, l.
XVI, § 1) _quod de mulieribus prestitit_.

[316] Alcuno assegna a lui anche le _Autentiche_, cioè gli estratti
delle _Novelle_, deroganti le costituzioni imperiali, che trovansi ne’
manoscritti del _Codice_, e che furono citate e seguite come leggi;
e pare in effetto che le più siano da attribuire a lui, e fossero poi
cresciute da’ suoi successori, fino ad Accursio che ne chiuse la serie.

[317] Si narra che alcuni muratori stando a lavorare, gridavano ai
passeggieri di guardarsi. Uno non badò all’avviso, e rimase colpito
da una pietra; di che portò querela. Pillio consigliò i querelati
di non rispondere; talchè i giudici li rimandavano per muti, quando
l’accusatore uscì ad esclamare: — Come muti, se mi hanno gridato di
guardarmi?» Tanto bastò a mandarli assolti. Storiella da scolari, come
se ne suole inventare tante anche al nostro tempo.

[318] Secondo Cujacio (_De feud._, lib. I), la consuetudine variava
fra le città: a Milano, Cremona, Pavia il vassallo poteva alienare il
feudo senza consenso del signore, mentre era indispensabile a Mantova
e Verona; in Piacenza chi investiva altri d’un feudo trasmissibile al
successore, non poteva toglierlo finchè viveva; a Milano e Cremona sì.
Le consuetudini della Puglia e Sicilia in tal materia si conservavano
in libri chiamati _Defetarj_, che perirono sotto Guglielmo I, ma a
memoria li supplì Matteo Notaro. GIANNONE, XIII. 3.

[319] Dopo i varj tentativi, anche per ordine ed opera dei pontefici,
il torinese Sebastiano Berardi stampò a Venezia nel 1777 _Gratiani
canones genuini ab apocryphis discreti; corrupti ad emendatiorum
codicum fidem exacti; difficiliores commoda interpretatione
illustrati_.

[320] Lib. I, pr. D. de quæst.: _Cum capitalia et atrociora
maleficia non aliter explorari possunt quam per servorum quæstiones,
efficacissimas eas esse ad requirendam veritatem existimo, et
habendas censeo._ Papa Nicola I, in una lettera ai Bulgari di recente
convertiti, la riprova, come avrebbe potuto fare il Beccaria nove
secoli appresso: — So che, preso un ladro, con tormenti lo cruciate
finchè palesi: ma nessuna umana o divina legge il concede, dovendo la
confessione venire spontanea, non istrapparsi a forza, ma proferirsi
volontariamente. Se, inflitte quelle pene, nulla non iscoprite di ciò
ond’è imputato, non arrossite? non v’appare l’iniquo vostro giudizio? E
se alcuno, non reggendo ai tormenti, si confessi colpevole senz’essere,
di chi è l’empietà se non di colui che lo forza a confessare
mendacemente? Lasciate dunque, ed esecrate tali usi».

[321] Nello statuto che Giordano, abbate del monastero di sant’Elena,
dava al castello di Montecalvo nel 1190, erano proibiti i giudizj
di Dio, e assicurata la libertà personale, non dovendo uno essere
catturato se non in forza di giudizio, e potendo esimersene col dare
una garanzia: _Nemo Montiscalvi judicium ferri fervidi et aquæ calidæ,
vel pugnam facere debet. Nemo habitator Montiscalvi capi debet antequam
judicetur: ac si judicatus fuerit, capi non debet si fidejussorem
dare potuerit, præter in gravioribus culpis, de quibus corporaliter
judicatur. Insuper nihil in eodem castro sine judicio capi debet._
È precisamente la legge inglese dell’_Habeas corpus_. V. TRIA, _Mem.
storiche della città e diocesi di Larino_.

[322] Capit. II _De probat._ nelle Decretali di Gregorio IX. E per quel
che segue vedi i titoli De indiciis et de libellis oblat.; _De off.
et pot. jud. deleg.; De foro comp._ Vedi pure ROCCO, _Jus canonicum ad
civilem jurisprudentiam perficiendam quid attulerit_. Palermo 1839.

[323] Se v’è alcuno che nel secolo nostro abbia conservato tutti
i rancori e le prevenzioni del secolo passato contro l’ordinamento
ecclesiastico, è Guglielmo Libri. Pure scrive: _A la chûte de l’empire
romain l’Eglise devint dépositaire de la civilisation de l’Europe, et
préchant l’évangile aux envahisseurs, elle adoucit les mœurs des plus
farouches, et leur enseigna la charité. Par l’influence de la religion,
ils apprirent les éléments des lettres latines, et s’habituèrent
à vénérer en Rome, même après l’avoir asservie, la capitale de la
chrétienté. Les pieux missionnaires qui parcouraient alors l’Occident,
représentaient un ordre social bien moins imparfait que tout ce qui
existait chez les barbares; et leur parole désarmée descendant sur des
hommes qui semblaient destinés à faire de l’Europe un immense tombeau,
les arrêta, les subjugua, leur inspira l’amour du prochain, qui était
pour eux la plus nécessaire des vertus. Ce fut le plus beau temps du
christianisme.... qui fut plus vénérable, plus sublime aux jours de
lutte et d’adversité, que dans ses temps de puissance et de splendeur_
(Hist. des sciences mathématiques en Italie; vol. IV. p. 2). Di qui
passa a sostenere la nimicizia della Chiesa per qualunque scienza,
eccetto il catechismo; e che ai Musulmani è dovuto il risorgimento del
sapere: _Les Arabes ont semé partout les germes de la civilisation....
partout la civilisation arabe communique aux esprits une nouvelle
activité... ils ont été les maîtres en tout des chrétiens_; essi fecero
in pochi anni quel che la Chiesa non aveva saputo in molti secoli.

[324] Gli ultramontani erano Gallia, Portogallo, Provenza, Inghilterra,
Borgogna, Savoja, Guascogna, e Alvernia, Bituria, Turena, Castiglia,
Aragona, Catalogna, Navarra, Alemagna, Ungheria, Polonia, Boemia,
Fiandra. I citramontani Romagna, Abruzzo e Terra di Lavoro, Puglia
e Calabria, la Marca Anconitana inferiore, la superiore, Sicilia,
Firenze, Pisa e Lucca, Siena, Spoleto, Ravenna, Venezia, Genova,
Milano, Lombardi, Tessalonici (?), Celestini (?). Nel 1848, quando
credeasi inventata allor allora l’idea di nazionalità, gli scolari
delle università di Germania si organizzarono secondo le nazioni;
novità anche questa di seicento anni in data.

Le lezioni versavano sopra le cinque parti del _Corpus juris_, e ancora
ci restano quelle d’Odofredo sulle tre parti del Digesto e sui nove
primi libri del Codice. Uno potea fare molti corsi e perciò bastare a
moltissimi scolari, ogni corso durando un anno, e ogni adunanza un’ora:
poi nel secolo XIV ne fu variata la distribuzione; le tre parti del
Digesto e il Codice s’insegnarono simultaneamente da due dottori, da
un altro il _Volumen_, che conteneva gl’Instituti, le Autentiche, il
diritto feudale, le leggi imperiali, e i tre ultimi libri del Codice.
Più tardi s’introdussero corsi speciali sopra una materia sola; e
principalmente a Bologna ne tenevano i notaj per la loro professione,
col diritto anche di dottorare.

Ecco il metodo ordinario de’ corsi. Cominciato da un prospetto generale
(_summa_), leggevano il testo sopra cui esercitare la critica;
poi chiarivano le difficoltà, le contraddizioni, i casi speciali
(_casus_); riepilogavano le regole generali (_brocarda_); discutevano
i punti dubbj (_quæstiones_); il qual ordine non toglieva che ciascun
professore restasse libero nel metodo e nell’insegnamento; gli scolari
poi scrivevano sotto dettatura, liberi d’interrompere e far domande,
massime nelle lezioni straordinarie che si davano dopo il pranzo. Dipoi
s’introdussero i Quinternetti o _glossæ_, che da principio eran note,
fatte da ciascuno in margine del proprio testo, e perfezionate via via
col tempo, e che dopo la morte del maestro venivano cerche con avidità,
poichè contenevano il sostanziale della scienza dell’autore; più tardi
s’ingrandirono, e da schiarimenti d’una parola divennero un commento.
Vi tennero dietro le Quistioni, libri intorno all’ordine giudiziale,
trattati sulle azioni, distinzioni, raccolte di controversie, che
a gara si ricopiavano. Nelle scuole era determinato su quali libri
esercitarsi; e generalmente non si spiegavano in ciascun anno che
alcuni testi, con iscapito della profondità e dell’indipendenza.

L’esame privato costava sessanta lire, ottanta il pubblico;
ventiquattro al dottore che presentava, e due od una a ciascun
dottore assistente, secondo era pubblico o privato; dodici e mezzo
all’arcidiacono per ciascun esame, e tre per ciascun discorso. Più
spendeasi negli apparati, talchè nel 1311 il papa ordinò che in tal
lusso nessuno consumasse di là dalle cinquecento lire.

Ho preso appunto dello stipendio di qualche professore. Guido da
Suzzara obbligossi d’interpretare il Digesto a Bologna per lire
trecento bolognesi promessegli dagli scolari. Dino da Mugello insegnò
a Pistoja per lire ducento pisane annue; poi a Bologna per dieci
bolognesi, forse aggiunte alla retribuzione degli scolari: Napoli
gli esibì cento oncie d’oro. I frati del Sacco nel 1270 condussero
Lapo fiorentino a leggere fisica e logica nel loro convento, per lire
trenta bolognesi oltre il vitto; nel 1261 i Vicentini Arnoldo a leggere
diritto canonico, per cinquecento lire di stipendio, patto che avesse
almeno venti scolari; Aldovrando degli Ulciporzi bergamasco, a leggere
l’_inforzato_ per lire cenventi, e per cencinquanta Raulo la medicina.
Il Pillio venne ad insegnare diritto civile a Modena per cento marchi
d’argento. Tommaso d’Aquino riceveva da Carlo I un’oncia d’oro al mese;
nel 1399 in Piacenza Baldo toccava lire censessantaquattro mensili per
leggere il Codice, e nel 1397 milleducento annue: Marsilio di Santa
Sofia, lire censettanta, compresa la pigione della casa: gli altri, da
quattro fin a sessantasei lire al mese. Talvolta gli scolari servivano
quasi di paggi ai maestri, tagliando innanzi, versando alla coppa, ecc.
Odofredo, oltre le lezioni all’università, ne dava di straordinarie a
chi pagasse; ma poco cavandone, finì la spiegazione del Digesto così:
— E vi dico che l’anno vegnente intendo insegnare ordinariamente bene e
legalmente, come mai non feci; ma straordinariamente non credo leggere,
perchè gli scolari non sono buoni pagatori, vogliono intendere e non
ispendere, giusta quel dettato _Imparar vuole ognun, nessun pagare._
Altro non ho a dirvi; ite colla benedizione del Signore». Garzia
spagnuolo fu il primo, cui nel 1280 si assegnasse non uno stipendio
annuo, ma il capitale di lire cencinquanta: poi nel 1289 al professore
di diritto civile si fissarono annue lire cento, e cencinquanta a quel
di canonico.

[325] E’ la chiama Crisopoli

      _quia grammatica manet alta_
    _Artes et septem studiose sunt ibi lectæ._
                        Rer. It. Scrip., V. p. 454.

[326] Nell’Archivio diplomatico di Firenze si trovano gli istromenti
fatti con Francesco Dataro di Piacenza medico per fiorini cinquecento;
con Giorgio d’Arrighetto Nati d’Asti canonista per fiorini
quattrocento; con Girolamo della Torre di Verona medico, con Pier Leoni
di Spoleto, ecc.

[327] A Baldo nel 1397 milleducento fiorini; a Giason del Maino nel
1492 duemila ducencinquanta; all’Alciato dal 1536 al 40 scudi mille,
poi dal 1544 al 50 lire settemilacinquecento; a Menochio nel 1589 lire
seimila....

[328] _Vita sancti Meinwerci._ Gli stupefacenti e il sonno magnetico
che oggi s’adoprano a tali operazioni, obbligano a riflettere su quei
racconti, anzichè riderne.

[329]

    _Ova recentia, vina rubentia, pinguia jura,_
    _Cum simila pura naturæ sunt valitura._
    _Cœna brevis, vel cœna levis fit raro molesta,_
    _Magna nocet, medicina docet, res est manifesta._
    _Si fore vis sanus ablue sæpe manus:_
    _Lotio post mensam tibi conferet munera bina,_
    _Mundificat palmas, et lumina reddit acuta._
    _Prima dies maji non carnibus auseris uti._
    _Ruta viris minuit venerem, mulieribus addit_
                         _... Cruda comesta_
    _Ruta facit castum, dat lumen et ingerit astum:_
    _Cocta et ruta facit de pulcibus loca tuta._

[330] SARTI, _Dei prof. bologn._, tom. I. p. 144. — RENZI, _St. della
Medicina_, tom. II.

[331] FIORETTI, cap. XXIII.

[332] SARTI, tom. II. p. 153. — Nelle Assise di Gerusalemme, adottate
nei possessi degl’Italiani in Levante, e che del resto rappresentano
le consuetudini de’ paesi europei, è stabilito che se uno schiavo
s’ammali, e un medico pattuisca col padrone di esso di guarirlo,
e gli dia cose calde e mollificanti mentre dovea darne di fredde e
restringenti, sicchè muoja, il medico sia obbligato dare un servo
simile, o il prezzo che costò fin al giorno della morte: così se gli
cavi sangue non a proposito o troppo; o se, essendo idropico, gli tagli
il ventre (praticavasi dunque la paracentesi), poi non sappia trargli
l’umore, e s’indebolisca e muoja; o se, soffrendo di febbre quotidiana,
lo purghi, e gli dia troppa scamonea, e svuoti il ventre sin a morire.
Se uno schiavo abbia la lebbra o rogna o altra malattia, e il medico
s’accordi di guarirlo a patto che metà del valor di esso sia del
medico, metà del padrone, e faccia quanto sa ma nol guarisca, non è
obbligato a pagarlo, avendo perduto le proprie fatiche. Se così avvenga
a un libero o a una libera, il medico sarà impiccato, dopo mandatolo
per la terra frustandolo _con un urinal in man per spaurir li altri
de simel caso_, e i suoi beni confiscati dal signore del luogo. Nessun
medico venuto di fuori possa esercitare l’arte sua se non riconosciuto
abile dagli altri medici e dal vescovo; altrimenti sia frustato per la
terra.

[333] SABA MALASPINA, _Hist._, cap. II.

Federico II, fra gli altri spauracchi alla Corte romana, credette
opporvi pure l’astrologia, e fe circolare tali versi:

    _Fata monent, stellæque docent, aviumque volatus_
      _Quod Federicus ego malleus orbis ero._
    _Roma diu titubans, variis erroribus acta,_
      _Concidet et mundi desinet esse caput._

Colla calma della ragione gli fu risposto:

    _Fata silent, stellæeque tacent, nil predicat ales;_
      _Solius est proprium scire futura Dei._
    _Niteris incassum navem submergere Petri;_
      _Fluctuat et nunquam mergitur ista ratis._
    _Quid divina manus possit, sensit Julianus;_
      _Tu succedis ei: te tenet ira Dei._
                              JORDANI, _Chron._, cap. 221.

[334] Negli _Atti dell’Accademia de’ nuovi Lincei_, 1851, trovo notizie
intorno a Gherardo Cremonese, per B. Boncompagni, raccolta paziente di
quanto di lui si ha o si disse, ma nè esame nè giudizio. Importante
è un brano inedito di traduzione d’un trattato d’algebra che, se non
il più antico, è de’ primi ove fosse insegnata agli Europei questa
scienza del raziocinio generale per via della lingua simbolica. Ivi si
trova anche il segno negativo, mentre gli Arabi, e così il Fibonacci,
non conosceano che quantità positive; eppure si tardò trecento anni
a dedurne l’utilissima applicazione, cioè fino a Michele Stifel. La
soluzione delle equazioni di secondo grado vi è espressa con questi
versi:

    _Cum rebus censum si quis dragmis dabis equum_
    _Res quadra medias quadratum adjice dragmas,_
    _Radici quorum medias res excipe demum,_
    _Residuum quæsti census radicem ostendet._

Non v’è chi non sappia che dagli algebristi per _cosa_ s’intendeva
l’incognita, per _censo_ il quadrato, per _numero_ il noto; onde coi
simboli moderni si costruirebbe:

x^2 + px = q

Donde x = -1/2 p + √(1/4 p^2 + q).

Seguono gli altri casi: e ognuno vede che con ciò trovasi prevenuto frà
Luca Paciolo.

Ai dilettanti di tale scienza non isgarberà veder qui un problema e la
sua soluzione.

_Quæritur quænam sint illæ partes denarii, quarum differentia, juncta
tetragonis earundem, collige 54._

_Sit una partium res, altera 10 minus re_ (cioè x, e 10 - x).
_Differentia 10 minus duabus rebus, ex qua 2 partium tetragonis
conjunctis colligantur 100, et 2 census minus 20 rebus, quæ data
sunt æqualia 54_ (cioè x^2 + (10 - x^2) + 10 - 2 x = 54). _Per
restaurationem itaque rerum, 2 census cum 100 equivalent 54 et 22
rebus_ (cioè 3 x^2 + 110 = 54 + 22 x). _Per ejectionem vero abundantis
numeri 56 et 2 census, 22 rebus adæquantur_ (cioè 2 x^2 + 56 = 22 x).
_Et per conversionem unus census cum 28 æquentur 11 rebus_ (cioè x^2 +
28 = 11 x). _Resolve per quintum modum, et re erit 4._

  Cioè  x = 1/2 × 11 ± √9/4

          = 5/2 ± 3/2

  onde i due valori x = ^2
                    x = 4.

L’autore indica solo quest’ultimo.

Se non isbaglio, ivi è un tentativo di rappresentare le quantità per
lettere, come noi usiamo. Perocchè, dove cerca _qualiter figurentur
census radices et dragmæ_, insegna: _Numero censum litera _c_,
numero radicum litera _r_; deorsum virgulas habentes, subterius
apponantur. Dragmæ vero sine literis virgulas habeant, quotiens hæc
sine diminutione proponuntur. Verbi gratia, duo census, tres radices,
quatuor dragmæ sic figurentur_

  +———————+
  | 2 3 4 |
  |       |
  | c r d |
  +———————+

      2
  Qui c equivale al nostro 2 x^2

      3
   »  r     »         a    3 x

      4
   »  d     »    al numero 4

Chasles aveva asserito che l’algebra numerica fu introdotta in Europa
dai traduttori del XII secolo. Guglielmo Libri lo impugnò acerbamente.
Ecco chi avesse ragione. (_Questa nota è tolta dall’_Ezelino da Romano,
storia d’un ghibellino esumata da CESARE CANTÙ, Milano 1854).

[335] GUIDO BONATUS _de Forlivio, decem continens tractatus
astronomiæ_. Venezia 1506.

Questi anni si litigò sulla patria sua; titolo d’onore, direbbero i
pedanti, senza ricordare che, vivi noi, si è disputato con tutto il
calore ammoniacale delle gazzette, se una cantatrice, viva e nata nel
paese ove se ne disputava, appartenesse a una provincia o alla sua
vicina. Filippo Villani, nella vita del Bonatto, che sta inedita nella
biblioteca Barberini di Roma, dice: _Guido Bonatti iratus, cum esset
florentinus origine, de Foro Livii se maluit appellari... Fuit sane,
quidquid ipse iratus loquatur, de oppido Casciæ oriundus._ Cascia è
terra del Valdarno superiore.

Non è d’onor poco argomento l’essersi, ai cominciamenti della
tipografia, fatte tre edizioni del _Liber introductorius ad indicia
stellarum_ del Bonatto: la prima ad Augusta il 1491; l’altra a Basilea
il 1550; l’altra a Venezia il 1506, che io ho sott’occhio, col titolo
_Guido Bonattus de Forlivio decem continens tractatus Astronomiæ_.
È in carattere quadro in foglio di 191 carte, con incisionette. In
fronte v’è Urania e l’astronomia coi dodici segni dello zodiaco, e in
mezzo seduto Guido, avvolto in un vestone coll’ermellino arrovesciato
sulle spalle, barbuto, in testa il berretto aguzzo, in mano un globo
ed un quadrante. Il Mazzuchelli dice una copia manoscritta trovarsene
nella biblioteca Ambrosiana, ma in fatto non è che la copia di 169
considerazioni de’ _Giudizj dell’astronomia_. Francesco Sirigatti (che
nel 1500 fu astrologo della Signoria di Firenze) tradusse in italiano
quest’opera, per conforti di quel valentuomo che fu Gino Capponi, e
sta manoscritta nella Laurenziana. Il 1572 fu stampato in tedesco a
Basilea col titolo di _Auslegung des menschlichen Geburt-Stunden_.
Fu pur messo in francese, e certo anche in altre lingue, chi avesse
voglia di cercarlo. Giacchè ho nominato il Sirigatti, aggiungerò che
nel copia-lettere di monsignor Gore Gheri, conservato nella biblioteca
Capponi, n’è una del 1º marzo 1516 al duca Lorenzo de’ Medici,
siffatta: «El Sirigatto mi è venuto a trovare, et decto ch’io ricordi
alla Ex. V. che non faccia fatto d’arme da V a XII di questo mese. Ma
quando venisse uno bel tracto che con ragione si vedesse da vincere
e’ nemici, io attenderei a quello che io vedessi in terra et non in
cielo». (_Questa nota è tolta anch’essa dall’_Ezelino da Romano).

[336] SAVONAROLA, _De laud. Patavii_, pag. 1155.

[337] Vide una statua coll’indice teso, e scrittovi al capo _Qui
percuoti_. I cercatori avevano percosso delle volte assai quel capo;
ma l’accorto monaco fissò dove l’ombra dell’indice cadeva al mezzodì,
e nottetempo, con solo un compagno, sterrò e rinvenne un’ampia
reggia tutta d’oro: i soldati facevano ai dadi, re e regina sedevano
a mensa, da costa un damigello teneva teso l’arco; e tutto ciò
d’oro, e illuminato da un tizzone ardente nel mezzo; e se si voleva
toccare l’arciero, moveansi belle fanciulle in danza. Gerberto, non
ben fidandosi del compagno, tolse soltanto dal desco un coltello di
mirabile lavoro; ed ecco sorgere frementi le danzatrici, l’arciere
saettar il lume, tornando bujo, ed obbligando così a lasciare ogni
cosa intatta, senz’altro raccogliere se non vaticinj che poi furono
avverati. JORDANI, _Chron._, cap. 220 e 222.

[338] Molte odierne ubbie, che si sogliono attribuire a ignoranza del
medioevo, ci vennero dagli antichi; verbigrazia, che il tintinnire
degli orecchi sia indizio che altri parli di noi; che bevuto l’uovo,
debba schiacciarsi il guscio (OVIDIO, _Fasti_). Sant’Agostino
(_Expositio epistolæ ad Galatas_, c. IV) dice: _Vulgatissimus est error
Gentilium iste, ut vel in agendis rebus, vel in expectandis eventibus
vitæ ac negotiorum suorum, ab astrologis notatos dies et menses et
annos et tempora observent_. Così il mangiar ceci alla Commemorazione
dei morti faceasi dai Romani nelle feste Lemurali in maggio, nel qual
tempo si astenevano dalle nozze (_Fasti_, V); l’augurare al Capodanno;
il dir _Dio t’ajuti_ quand’uno starnuta (PLINIO, lib. II. c. 2. § 11);
l’affiggere sulle porte gufi e barbagianni (_Quid quod istas nocturnas
aves, cum penetraverint larem quempiam; sollicite prehensas, foribus_
_videmus affigi?_ APULEJO, _Metam._, lib. III). Nei _Cesti_ di Giulio
Africano, vissuto sotto Alessandro Severo, tra tant’altre follie si dà
il _modo di disfarsi dei nemici_: — Preparate dei pani a questo modo.
Prendete sul fin del giorno una rana di campo o rospo e una vipera,
quali vedete designati nel pentagono perfetto al sito della figura
dove si trovano i segni della proslambanomene del tropo lidio, cioè,
un ζητα senza coda o un ταυ sdraiato (è la nota musicale _fa di sis_):
chiudete questi animali insieme in un vaso di terra, turandolo
ermeticamente con argilla, affinchè non ricevano nè aria nè luce. Ciò
fatto, dopo un tempo convenevole spezzate il vaso, e i resti che vi
troverete stemprate in acqua, nella quale impasterete il pane: di più,
ungete le tegghie in cui cocerete esso pane con tale composizione,
pericolosa fino a chi l’adopera. Preparata così questa pastura,
datela ai vostri nemici come potrete».

Si sa che Caligola spese somme pel segreto di far l’oro; e sotto
Diocleziano v’ebbe una specie di persecuzione contro gli alchimisti.
Forse qualcuno avendo, così fra il tentare, ricotto del borace e del
cremor di tartaro con mercurio sublimato, e fattolo svaporare sopra la
superficie d’un vaso d’argento, trovò questo indorato. Ebbe dunque a
credere d’avere scoperto la pietra filosofale, e andò ritentando quelle
combinazioni, in cui, sotto gli strani nomi d’allora, vediam sempre
ritornare il borace, il tartaro, il mercurio, il sal marino; i quali
si sa che danno all’argento una tinta gialla, ma che se ne va con una
semplice lavatura d’acido nitrico diluito.

[339] Gl’Indiani adopravano, da quattromila anni fa, pei sette suoni
della loro scala, le lettere _s_, _r_, _g_, _m_, _p_, _d_, _n_; i
Tibetani, le cifre numeriche; i Greci, le lettere del loro alfabeto
dall’Α alla Ω, variando secondo i modi. Anche gl’Italiani ebbero
una notazione alfabetica, composta delle prime quindici lettere,
che Gregorio Magno ridusse alle sette prime per la scala diatonica,
distinguendo le ottave colle lettere majuscole per l’inferiore, e colle
minuscole per la superiore. Da poi si surrogarono i punti, collocandoli
sui righi: ma consisteva qui l’invenzione di Guido? Egli trasse i nomi
delle note dalle sillabe iniziali dell’inno del Battista:

    UT _queant laxis_ RE_sonare fibris_
    MI_ra gestorum_ FA_muli tuorum_
    SOL_ve polluti_ LA_bii reatum_,
                 _Sancte Joannes_.

Il _si_ fu aggiunto nel secolo XVI da Van der Putten (_Erycius
Puteanus_). Kircher asserisce di aver veduto nella biblioteca dei
Gesuiti a Messina un ms. greco antico, con varj inni notati al modo che
si dice inventato da Guido. La corda grave ch’egli aggiunse, fu segnata
col gamma greco; e poichè questa lettera si trovava così collocata
in capo alla scala al modo usato allora, la scala ne prese il nome di
_gamma_. Le prime stampe di note musicali si fecero a Milano, e ognun
sa che le diverse espressioni del linguaggio musicale sono italiane.

[340] I canonisti soggiungevano che, come la terra è sette volte
maggiore della luna, e il sole otto volte maggiore della terra, il
papato era cinquantasei volte più grande dell’imperatore. Laurentius il
fa millesettecentoquattro volte più alto che l’imperatore e i re. Non
conosco gli elementi di questi calcoli.

[341] _Regesta_, 32. Egli definiva il papa _vicarius Jesus Christi,
successor Petri, Christus Domini, Deus Pharaonis, citra Deum, ultra
hominem, minor Deo, major homine_: Serm. de consecr. pont.

I diritti degl’imperatori sono distintamente formolati nello _Specchio
di Svevia_. Tacendo molte altre cose, ivi è prefisso che il re eletto
perde il diritto di sua nazione, e deve vivere secondo la legge dei
Franchi: nessuno può scomunicare l’imperatore, fuorchè il papa, e
questo per tre cause: se dubita della fede ortodossa, se ripudia
la moglie, se turba le chiese e le case di Dio. Cristo principe
della pace lasciò in terra due spade per difesa della cristianità,
entrambe affidate a san Pietro, una pel giudizio secolare, una pel
giudizio ecclesiastico: la prima è dal papa prestata all’imperatore
(_Des weltlichen Gerichtes schwert darlihet der Papst dem Kaiser_);
l’altra rimane al papa, per giudicare montato su bianco palafreno,
e l’imperatore dee tenergli la staffa acciocchè la sella non si
scomponga: ciò significa che, se alcuno resiste ostinatamente al
papa, l’imperatore e gli altri principi devono costringerlo colla
proscrizione. Se si trovano eretici, bisogna procedere contro di
essi ai tribunali ecclesiastico e secolare; la pena è il fuoco. Ogni
principe che non punisce gli eretici, sarà scomunicato; e se fra
un anno non venga a resipiscenza, il papa lo priverà dell’uffizio
principesco e di tutte le sue dignità. Si giudicheranno alla pari i
poveri ed i signori. SCHILTER, _Antiq. Teuton._, tom. II.

[342] _Ita quod ex tunc nec habebimus nec nominabimus nos regem
Siciliæ... ne forte aliquid unionis regnum ad imperium quovis tempore
putaretur habere._ LUNIG, _Cod. dipl. ital._, tom. II. p. 866.

[343] Guglielmo marchese di Monferrato, dolente che Teodoro Làscari
avesse tolto a Demetrio suo fratello il regno di Tessalonica, allestì
una spedizione, e non avendo denari, ne chiese a Federico II, dandogli
in pegno la più parte delle terre e de’ vassalli suoi in Monferrato.
Passato il mare, ricuperò Tessalonica, ma poi morì avvelenato;
l’esercito andò scomposto, e non si sa come i beni del Monferrato
fossero poi redenti. L’istromento è addotto da Benvenuto di San
Giorgio, _Cr. del Monferrato_ sotto il 24 marzo 1224.

[344] Lib. I. tit. 30, rubr. _Quod nullus prælatus, comes, baro
officium justitiæ gerat._

[345] GREGORIO, _Consider. sopra la storia della Sicilia_, vol. III.
— Huillard Bréholles pubblica i registri di Federico II; ma finora non
uscirono che quelli concernenti la prima metà della sua vita, cioè la
meno rilevante. Fra i documenti inediti v’ha molte lettere di Gregorio
IX alla Lega Lombarda; altre relative alla crociata, cui pure appella
un itinerario di Federico, e una relazione tolta dalla biblioteca
imperiale di Parigi; inoltre una cronaca sicula da Roberto Guiscardo al
1250, tratta dall’archivio vaticano.

[346] Le città del dominio reale, convocate direttamente dalla corona,
erano: in Sicilia, Palermo, Messina, Catania, Siracusa, Augusta,
Lentini, Calata Gironi, Platia, Castrogiovanni, Trapani, Nicosia; in
terraferma, Gaeta, Napoli, Aversa, Montefuscolo, Avellino, Eboli,
Ariano, Policastro, Amalfi, Sorrento, Salerno, Termoli, Troja,
Civitella, Siponto, Monte Sant’Angelo, Potenza, Melfi, Molfetta,
Vigiliano, Giovenazzo, Bitonto, Monopoli, Bari, Trani, Barletta,
Gravina, Matera, Taranto, Brindisi, Otranto, Cosenza, Cotrone,
Nicastro, Reggio. La prima intervenzione di buoni uomini fu nel 1241.
Solo nel 1265 trovansi chiamati i borghesi al parlamento d’Inghilterra.

[347] _Qua pœna universitates teneantur, quæ creant potestates et alios
officiales_. Tit. 47.

[348] BIANCHINI, _St. delle finanze nel regno di Napoli_. Il _Regestum
Friderici II_, ann. 1239 e 40, edito dal Carcani nel 1786, contiene
mille e otto lettere di Federico, desunte dall’archivio di Napoli,
e che concernono principalmente le finanze, dove l’imperatore mostra
molta intelligenza, sebbene costretto dalle continue guerre a smungere
il paese ch’e’ volea rifiorire.

Non è superfluo l’esaminare con quali fornimenti Federico e i suoi
nemici nutricavano la guerra in tempo che scarsissimo era il contante:

Federico guastò il bel sistema d’imposte della Sicilia con espedienti
rovinosi, che appajono dalle sue lettere: ordinò una colletta
generale; pose ingenti contribuzioni sui beni degli ecclesiastici,
e fece amministrare da economi regj i vacanti; chiedeva ogni tratto
tutto il denaro che fosse entrato nelle casse regie, lasciando così a
scoperto le spese cui era destinato, e persino il vestire e nutrire
Rinaldo d’Este e re Enrico suoi prigionieri od ostaggi. Una volta
il giustiziere di Terra di Bari avendogli recate sole once d’oro
cinquecento (lire 31,500), Federico volea farlo precipitare dalle mura,
poi s’accontentò di destituirlo, surrogandogli il saracino Raasch; e ai
sopportanti ordinò fra quindici giorni soddisfacessero, pena la galera
(MATTEO SPINELLI DI GIOVENAZZO, _Diurnali_, § 44). Limitò gl’interessi
al dieci per cento, eppure tolse a prestanza fin al tre cadun mese;
poi alla scadenza, mancandogli fondi, pagava il quattro e il cinque
d’aggiunta. Avendo preso per tre mesi da diversi mercanti settemila
ottocensessantatre once al tre e fin al cinque per cento il mese,
alla scadenza capitalizzò l’interesse, crescendo così a undicimila
seicentotre once. Queste somme erano contate in moneta di Venezia,
sulle quali i mercanti guadagnavano ancora pel giro del cambio.
All’assedio di Faenza non solo fuse tutto il suo vasellame e impegnò le
gioje, ma battè una moneta di cuojo, avente da una parte un chiodetto
d’argento, dall’altra l’effigie dell’imperatore, e dovea valere un
agostaro d’oro, colla promessa di cambiarla in moneta buona, come fece.
Le truppe, per regola, non avevano soldo, onde variavasi a norma delle
circostanze: Federico dava ai pedoni da tre a cinque tarì e il vivere;
a un cavaliere tre once d’oro al mese, coll’obbligo di provvedersi uno
scudiere, un valletto, cavalli ed armi. L’oncia d’oro, pesante gramme
21.10, divideasi in trenta tarì: e quella valea lire 63.30, questi lire
2.11: onde il medio di un pedone era lire 8.44, d’un cavaliere 190; e
il valore sta al quintuplo dell’odierno.

Le rendite del papa consistevano nelle regalie, e in un tanto per fuoco
che pagavasi dai Comuni di dominio diretto, ch’era di nove denari
ogni fumante, eccettuati ecclesiastici, militi, giudici, avvocati,
notaj, e chi non avesse alcuna proprietà aggravezzata. I comuni però
solean ridurla a un tanto fisso, che era per Fano, Pesaro, Camerino di
cinquanta libbre d’argento ciascuna, cioè lire cinquemila; di quaranta
per Jesi. L’imperatore poi occupava la maggior parte del territorio,
sicchè ben poco da questo poteasi ricavare. Suppliva la decima del
cinque, del dieci, fin dei venti per cento sulle rendite ecclesiastiche
di tutto l’orbe cattolico, oltre le collette che si esigevano a
titolo di crociata. Quando Gregorio IX noleggiò le navi di Genova per
trasportare i cardinali al concilio di Roma, tolse a prestito mille
marchi, ipotecati sui beni del clero, e pagò ducento libbre genovesi
per un mese d’interesse. Il totale armamento costò cinquemila marchi,
cioè lire ducencinquantamila, che alcuni mercanti si obbligarono di far
pagare a Genova, a trenta giorni, mediante lo sconto di cinquantasette
marchi (_Regesta_, lib. XIV, nº 3, 4). Esso Gregorio lasciò un debito
di quarantamila marchi, pel quale i mercanti molestarono assai il suo
successore.

I Milanesi emisero una carta monetata, con cui poteasi pagare le pene
pecuniarie; nessun creditore era obbligato riceverla in pagamento,
ma il debitore non andava soggetto a sequestro se avesse in cedole di
banco tanto di che soddisfarlo. Per ritirarla poi di corso, si formò
il catasto delle rendite, sulle quali si stabilì una tassa che in otto
anni rimborsò quel debito.

[349] _Ep. Petri de Vineis_, lib. III. Preside all’università era il
celebre giureconsulto Pietro d’Isernia con dodici oncie d’oro all’anno.

[350] In testa al ponte v’avea un castello con due torri; era ornato di
marmi, bassorilievi, statue, fra cui quelle dell’imperatore, di Pier
delle Vigne, di Taddeo di Suessa. Il monumento costò ventimila once
d’oro.

[351] SIGONIO, _De regno ital._, I. pag. 80: _Nec enim ob aliud
credimus quod providentia Salvatoris sic magnifice, imo mirifice
dirigit gressus nostros, dum ab orientali zona regnum hierosolimitanum,
Conradi clarissimi nati nostri materna successio, ac deinde regnum
Siciliæ, præclara materna nostræ successionis hereditas, et præpotens
Germaniæ principatus sic nutu cælestis arbitrii, pacatis undique
populis, sub devotione nostri nominis perseverat, nisi ut illud Italiæ
medium, quod nostris undique viribus circumdatur, ad nostræ serenitatis
obsequia redeat et imperii unitatem_.

Il volere che la Sicilia non appartenesse a un principe il quale
dominasse altrove, è imputato ai papi come un sentimento antitaliano,
figlio della barbarie del medioevo e della stupida ambizione pretina.
Ma nell’anno del riscatto dell’italianità, nel 1848, i Siciliani,
insorti come tutto il resto della penisola, davansi una costituzione,
il cui § 2 diceva: — Il re de’ Siciliani non potrà regnare o governare
su verun altro paese. Ciò avvenendo, sarà decaduto _ipso facto_».

[352] RICARDO DA SAN GERMANO, pag. 1039. — GODI, _Chron_., pag. 82.

[353] È curioso una specie di atto verbale, per cui nel 1216, dovendo
passar d’Italia in Germania re Enrico figlio di Federico II, il
podestà di Modena con gran comitiva gli andò incontro per riceverlo,
e con sicurezza e libertà condurlo traverso al dominio modenese; cioè
all’ospedale di San Pellegrino gli fu consegnato dall’arcivescovo
di Palermo, che promise condurlo e custodirlo per le Alpi e sin al
ponte di Guiligua in mezzo all’alveo del fiume, dove lo consegnò agli
ambasciatori di Parma e Reggio. _Antiq. M. Æ._, IV. 224.

[354] Quelle trattative sono esposte dagli autori arabi, raccolti nel
IV. vol. della _Bibliothèque des Croisades_ di Michaud, pag. 427;
e a pag. 249 le corrispondenze loro e i sentimenti degli scrittori
musulmani in proposito.

[355] _Monum. Hist. patriæ_, Chart. I. 881.

[356] CAFFARO, _Ann. Gen._, lib. IV. Al 1217 dice che _ob multas
discordias quæ vertebantur inter civitates Lombardiæ, quum multæ
religiosæ personæ se intromitterent de pace et concordia componenda,
tandem, auxilio Dei, inter Papiam, Mediolanum, Placentiam, Tordonam et
Alexandriam pax firma fuit et firmata mense junii_.

[357] _Acta SS_., 20 _martii_.

[358] È bellissimo il discorso di papa Gregorio X ai Fiorentini
perchè accogliessero gli scacciati Ghibellini: _Gibellinus est,
at christianus, at civis, at proximus. Ergo hæc tot et tam valida
conjunctionis nomina Gibellino succumbent? et id unum atque inane
nomen, quod quid significet nemo intelligit, plus valebit ad odium,
quam ista omnia tam clara et tam solide expressa ad charitatem? Sed
quoniam hæc vestra partium studia pro romanis pontificibus contra
eorum inimicos suscepisse asseveratis, ego romanus pontifex hos vestros
cives, etsi hactenus offenderint, redeuntes tamen ad gremium recepi, ac
remissis injuriis pro filiis habeo._

La lapide posta a quella chiesa diceva:

    _Gregorio X papa sancti sub honore_
    _Gregorii primi pro Christi fundor amore._
    _Hic ghibelline cum guelfis pace patrata_
    _Cessavere mine sub qua sum luce creata...._
    _Gregorio bella decima fuit ista cappella_
    _Pacis fundata Mozzis edificata._

[359] Gli atti trovansi nelle _Delizie degli eruditi toscani_, vol. IV.
pag. 96.

[360] AFFÒ, _St. di Parma_, vol. III. pag. 274-293.

[361] Vero è che questi ultimi fatti ci sono raccontati solo da
Ghibellini. Vedi il nostro _Ezelino_.

[362] Lettera del 28 luglio 1233, ap. RAYNALDI, nº 41. 42.

[363] _Promiserunt ei dare coronam ferream, quam patri suo dare numquam
voluerunt_. GALVANO FIAMMA, cap. 264.

[364] _Divinæ legis immemor et affectionis humanæ contemptor_. Regesta
Gregorii IX, lib. VIII, nº 461-62 ... Lo fece anche scomunicare dal
vescovo di Salisburgo, lib. IX, nº 172. Vedasi se n’era istigatore!

Tra le favolette, che a scorno una dell’altra inventavano le
popolazioni, fu questa: che i Cremonesi levarono a battesimo Corrado
figlio di Federico II, e profusero regali, e fecero fare una quantità
di mannaje per uccidere tutti i nemici di esso, talchè ben trentamila
se ne videro in una sola rassegna. In compenso domandarono una grazia
grande, che concedesse alla loro città di crescere in infinito e
più che Roma, che si facesse due volte l’anno il ricolto, e due
fruttificassero gli alberi, e ogni cosa vi fosse doppia, e grossi i
denari così, che cascando per terra facessero _tun tun_. E l’imperatore
ne fe decreto, e che anche avessero l’anno di dodici mesi, ecc. _Monum.
Hist. patriæ_, Scrip., III. 1577.

[365] _Imperator imperatricem quamplurimis mauris spadonibus et vetulis
larvis consimilibus custodiendam mancipavit_. MATTIA PARIS, Hist.
Angl., pag. 402.

[366]

    _Urbs decus orbis, ave. Victus tibi destinor, ave._
    _Currus ab Augusto Friderico Cæsare justo._
    _Fle Mediolanum, jam sentis spernere vanum_
    _Imperii vires proprias tibi tollere vires._
    _Ergo triumphorum potes urbs memor esse priorum_
    _Quos tibi mittebant reges qui bella gerebant._

È dato da Ricobaldo, e m’ha odore di quel tempo più che l’epigramma che
oggi può leggere ciascuno in Campidoglio.

[367] _Vita Gregorii IX_, tom. III. pag. 583.

[368] VILLANI. — _Nuntios soldani ad convivium vocat, et eis, multis
episcopis assidentibus, festivas epulas parat_. GODEFRIDI monaci
Annales, p. 398. — _In pluribus terris Apuliæ suarum meretricularum
loca construxit.... et non contentus juvenculis, mulieribus et puellis,
tamquam scelestus infami vitio laborabat; nam ipsum peccatum quasi
Sodoma aperte prædicabat, nec penitus occultabat_. NIC. DE CURBIO, Vita
Innocentii IV, § 29.

[369] _Heu me! quandiu durabit truffa ista?_ ALBERICI Chron. _Fatui
sunt qui credunt nasci ex virgine Deum_. Ep. Gregorii, _ap_. MATTIA
PARIS, pag. 494.

[370] _Iste rex pestilentiæ a tribus baratatoribus, ut ejus verbis
utamur, Christo Jesu, et Moise, et Mahometo, totum mundum dixit
fuisse deceptum_. M. PARIS, ad ann. 1238. L’epistola accennata di
Pier delle Vigne è nel lib. I. cap. 31. — Generale è, negli scritti
d’allora e di poco poi, l’opinione della sua miscredenza, e correva
pure fra’ Musulmani. Jafei dice: «L’emir Fakr-eddin entrò ben innanzi
nella confidenza dell’imperatore, spesso disputavano di filosofia, e
pareano in molti punti d’accordo....». Ai Cristiani veniva scandalo
di tale amicizia. Esso diceva all’emir: «Io non avrei tanto insistito
sulla consegna di Gerusalemme, se non avessi temuto perdere ogni
credito in Occidente; mi premeva di conservare Gerusalemme o altra
cosa siffatta, ma la stima dei Franchi.... L’imperatore era rosso e
calvo, di vista debole; se fosse stato uno schiavo, non se ne sarebbero
pagate ducento dramme. Dai suoi parlari appariva che non credeva alla
religione cristiana; non ne parlava che per voltarla in baja. Un muezin
recitò innanzi a lui un versetto del Corano che nega la divinità di
Cristo, e il sultano volea punirlo; ma Federico si oppose». _Bibl.
des Croisades_, vol. IV. p. 417. Vedi REYNAUD, _Extrait des historiens
arabes relatifs aux Croisades_, pag. 431.

[371] _Ecclesiasticæ censuræ vigorem debilitat et conculcat_. Regesta
Urbani III, nº 95. Nella biblioteca di Vienna è una lettera di Federico
a Vatace imperatore d’Oriente suo genero, ove scrive: _O felix Asia,
o felices Orientalium potestates, quæ subditorum arma non metuunt, et
adinventiones pontificum non verentur_. Cod. philol., nº 305, p. 128.

[372] Il fatto anzi vale a mostrare come questo diritto fosse
riconosciuto universalmente. Quando il papa nel 1239 offerse al conte
Roberto di Francia la corona dello scomunicato Federico, i baroni
francesi protestarono contro quest’atto, finchè non si fosse ben certi
che l’imperatore avea peccato contro la fede: _Missuros ad imperatorem,
qui quomodo de fide catholica sentiat diligenter inquirant: tum ipsum,
si male de Deo senserit, usque ad internecionem persecuturos._ M.
PARIS. Al concilio poi di Lione assistevano gli ambasciadori di tutte
le potenze, e nessuno contestò la competenza di quel tribunale, solo
limitandosi a mitigare il papa ed a scolpar l’imperatore.

[373] Da Lione, aprile 1246. _Ap._ RAINALDI.

[374] Ep. 37. lib. I. Pare che Federico cercasse guadagnare l’opinione
col far tradurre in italiano le lettere che dirigeva ai papi e ai re,
simili agli odierni manifesti; nè altra origine saprei dare a quelle
volgarizzate che si pubblicarono dal Lami nelle _Delizie degli eruditi
toscani_, e ultimamente dal Corazzini, Firenze 1853. Ivi n’è pure una
di Gregorio papa, che riepiloga gli aggravj contro Federico; e basta
leggerla per vedere quanto sovrasti per vigore e concisione alle sempre
retoriche di Pier delle Vigne.

[375] _Ap._ BOLLAND, _Vitæ Patrum prædic._, p. 54: GIULINI, _Memorie di
Milano_, VII. 534.

[376] La poesia popolare insultò alla sconfitta di Federico:

    _Fridericus dentibus fremdit et tabescit,_
      _In vindictam sublimans minas non compescit,_
      _Antiquum proverbium sapientis nescit:_
      _In vindictam sepius dedecus accrescit....._
    _Ipsum hostem_ Brixia, _que prior fugasti,_
      _Gaude quia gaudium tuum duplicasti,_
      _Dum in_ Parme _gloria gaudens exultasti,_
      _Cui talis per spacium patet orbis vasti._
    Mediolanensi _sit applausus multus,_
      _Ejus ope quoniam Parmensis suffultus,_
      _In hostem Ecclesie hac in suum ultus,_
      _Potius a se repulit hostiles insultus._
    _Gratuletur_ Janua, _quia, res est certa,_
      _Quia hostis fracta sunt cornua et serta,_
      _Fiat Janua per me Parme laus aperta,_
      _Nam in Parma manus est Domini reperta._
    _Gratuletur civitas placens_ Placentina
      _In Parme victoria et hostis ruina,_
      _Parma manu quoniam adjuta divina,_
      _Hostem fugans hostium fecit morticina._
    _Bonorum_ Bononia _bona nacione_
      _Letetur letantium leta concione_,
      _Nam quod secum Dominus in dilectione_
      _Parma victrix premium meretur corone._
    _Honorem Ecclesie que manu tuetur,_
      _Gloria civitas_ Mantua _letetur,_
      _Nam Parma, que Mantuam amat et veretur,_
      _Triumphat ne amplius hostis coronetur._
    _Exultet_ Venetia, _civitas electa,_
      _Quia Parma spoliis hostis est refecta,_
      _Inimice copia gentis interfecta,_
      _Reliqua carceribus aut fuge subjecta._
    _Psallet cordis organo et in oris sono_
      Anchona, _quam merito laudans post pono,_
      _Restituta_ Marchia _nobis ejus dono_
      _Anchona proposito quia fuit bono....._
    _Ve ve Christi Babilon! civitas_ Papie,
      _Ad ruinam quoniam tibi patent vie,_
      _Ab illa, qua victus est Fridericus, die,_
      _Per Parmam auxilio Virginis Marie._
    _O_ Pisani _perfidi, socj Pilati,_
      _Vos fecistis iterum crucifixum pati;_
      _Sed surrexit Dominus nostre libertati,_
      _Jam sue apparuit Parme civitati._
    _Dum opem et operam hosti prebuistis,_
      _Ut prelatos caperet, vos eos cepistis,_
      _Quibus nec discipulis suis peperistis;_
      _Quia fui minimus de captivi istis..._

Vedi _Regesta Innocentii IV, herausgegeben von_ D. C. HÖFLER. Stuttgard
1847. È singolare che la fama di Federico sia ora commendata tanto da
letterati, mentre in un tempo di letteratura sì scarsa come il suo,
egli si trova maledetto in tanti versi. Ursone notaro di Genova, autore
di un _Liber fabularum moralium_, scrisse un poemetto _Della vittoria
che i Genovesi riportarono contro le genti mandate dall’imperatore per
sottomettere Genova_. Fu stampato nel vol. II delle Carte nei _Monum.
Hist. patriæ_; e sebbene corrottissimo il testo, vi si scorge verso
non infelice, e conoscenza di Omero, di Claudiano, specialmente di
Virgilio. Minutissimamente descrive que’ fatti, e così inveisce contro
i Pisani:

    _Gens pisana tamen, majori turbine nutans,_
    _Partim tecta petit, tenuit pars altera pontum._
    _Impia gens, scelerata cohors, conjunctio nequam,_
    _Perfidiæ populus, duri cœtus Pharaonis,_
    _Grex bonitate carens, infidus, perfida massa,_
    _Præsumens violare crucis fideique vigorem,_
    _Contemptor Domini, sacrorum nescius, exsul_
    _Justitiæ, veri calcator, schismatis auctor,_
    _A facie Domini nullo feriente fugatur,_
    _Et crucis athletas bello tollerare nequivit._
    _Hanc immensa Dei virtutem dextera fecit,_
    _Quodque terens tumidum, confringens quodque superbum._
    _Discat quisque malus, cognoscat criminis actor_
    _Quod malefacta nocent, quod dant peccata pudorem,_
    _Quod peccando miser dominum peccator acerbat,_
    _Quod perclementem sibi durum vertit in hostem,_
    _Quod sceleris primo se damnat conscius ipse._

[377] Epitafio di re Enzo in San Domenico a Bologna:

    _Tempora currebant Christi nativa potentis_
    _Tunc duo cum decie septem cum mille ducentis,_
    _Dum pia Cæsarei proles cineratur in arca_
    _Ista Federici, maluit quem sternere Parca._
    _Rex erat, et comptos pressit diademate crines_
    _Hentius, inque poli meruit mens tendere fines._

Sembra posteriore quest’altro:

    _Felsina Sardiniæ regem sibi vincla minantem_
      _Victrix captivum, consule ovante, trahit._
    _Nec patris imperio cedit, nec capitur auro;_
      _Sic cane non magno sæpe tenetur aper._

Una biografia di Enzo fu stesa da Ernesto Munch con molti documenti.
Luisburg 1828.

[378]

    Io son colui che tenni ambo le chiavi
      Del cuor di Federico, e che le volsi
      Serrando e disserrando sì soavi,
    Che dal segreto suo quasi ogni uom tolsi;
      Fede portai al glorioso uffizio,
      Tanto ch’i’ ne perdei le vene e i polsi.
    . . . . . . . . . . . . . . . . .
      Vi giuro che giammai non ruppi fede
      Al mio signor, che fu d’onor sì degno.
                        _Inf._, XIII.

Le cronache raccontano che Pier delle Vigne avea bella donna, ed era
geloso dell’imperatore, che però mai non v’ebbe a fare. Ma una mattina,
andato a casa di Pietro, questi era già uscito, e la sua donna dormiva
colle braccia scoperte. L’imperatore la coprì, e andò via; ma o a posta
o in fallo vi lasciò un guanto. Pietro tornato e vistolo, se ne coceva
ma dissimulava; finchè una volta, trovandosi solo coll’imperatore e
colla moglie, volle rinfacciare il fallo con questi versi:

    _Una vigna ho piantà; per travers è intrà_
    _Chi la vigna m’ha guastà; han fet gran peccà._

La donna rispose sulla stessa intonazione:

    _Vigna son, vigna sarai;_
    _La mia vigna non fallì mai._

Onde Pietro consolato ripigliò:

    _Se così è come è narrà,_
    _Più amo la vigna che fi mai._

Vedi JACOPO D’ACQUI, _Imago mundi_, pag. 1577.

[379] INNOCENTII IV _Ep_., lib. VIII. 1.

[380] _Habituri perpetuam tranquillitatem et pacem, ac illam tutissimam
et delectabilem libertatem, qua cæteri speciales Ecclesiæ filii
feliciter et firmiter sunt muniti_.

[381] «Dava uno colpo allo cerchio, e n’autro allo tompagno». MATTEO
SPINELLI DI GIOVENAZZO, _Diurnali_, § 3.

[382] _Regesta Innocentii IV_, lib. 12, N. 284, 337. Vedi pure NICOLA
DE JAMSILLA, pag. 500, 536; SABA MALASPINA, _Hist._, lib. II. cap. 22
nei _Rer. It. Scrip._, VIII.

[383] MATTIA PARIS, pag. 868.

[384] Dato da Wasserburg il 20 aprile 1255. Trovasi nell’archivio de’
Frari, allegato da Manfredi in un trattato coi Veneziani.

[385] «Spesso la notte usciva per Barletta cantando strambotti e
canzoni, ed ivi pigliando il fresco, e con esso ivano due musici
siciliani che erano grandi romanzatori». SPINELLI.

Contemporanei sono pure l’Anonimo di Taranto, Ricordano Malaspini,
Inveges, e di poco posteriori Dante e Giovan Villani, che raccontano o
accennano questi fatti.

[386] «Lo papa e la gente de lo Reame non averieno comportato di fare
chiù signoriare la natione tudisca». SPINELLI.

[387] «Subito fece conoscere ch’era d’autro stomaco che papa
Alessandro». SPINELLI.

[388] MALASPINA, lib. II. cap. 6.

[389] «Si dice che a chisto maritaggio lo re ne avanza chiù della
mitate». SPINELLI.

[390] PIPINI _Chron._, lib. III. cap. 7.

[391] Ap. RYMER, _Acta publica_, 1816, tom. I. pag. 352.

[392] GIOFFREDO, _St. delle Alpi marittime_.

[393] _Regesta Clementis IV_, lib. I, nº 548.

[394] _In recognitionem veri dominii eorumdem regni et terræ._ Il
giuramento che diede diceva: _Papæ, ejus successoribus, ac romanæ
ecclesiæ ligium homagium facimus pro regno Siciliæ, ac tota terra
quæ est citra Pharum, usque ad confinia terrarum, excepta civitate
Beneventana cum toto territorio et omnibus districtibus et pertinentiis
suis, nobis et heredibus nostris a prædicta Ecclesia romana concessis
etc._ Le ottomila once erano _ad generale pondus_, il che indicava che
se ne riteneva il dieci per cento, cioè riducevansi a settemiladucento:
valutandole lire 63.30, il censo sarebbe stato di lire 453,760, che
oggi s’avvicinerebbero a due milioni. Nel 1276 Carlo trovandosi a
Roma, e sollecitato a pagare questa somma, nè avendola, scrisse a’ suoi
tesorieri impegnassero la sua corona grande e le gioje per ottenerla in
prestito. GIANNONE, lib. XIX. cap. 2.

[395] «Con tutto questo stettemo con gran paura». SPINELLI.

[396] _Misit in Siciliam et Lombardiam ut inde arcesseret duos
astrologos: is enim incredibile est quantam fidem haberet astrorum
posituris._ MALASPINA.

[397] _Reddite vos attentos, ut potius equos quam homines offendatis._
Lo stesso.

[398] _Potius hodie volo mori rex, quam vivere exul et miser_.
RICOBALDO FERRARESE. — Ch’ei fosse portato attorno da un ribaldo
s’un asino, è smentito dalla lettera di Carlo che dice: _Contigit
quod die dominica corpus inventum est nudum penitus inter cadavera
peremptorum... Ego, naturali pietate inductus, corpus ipsum cum quadam
honorificentia sepulturæ, non tamen ecclesiasticæ, tradi feci._ Ap.
TUTINI. Manfredi erasi già preparata la sepoltura nel famoso santuario
di Monte Vergine, ove tuttora, nella cappella a destra dell’altare
maggiore, è il sarcofago antico destinatogli e un gran crocifisso da
lui regalato.

Un ossesso in Puglia, interrogato se Manfredi fosse in luogo di
salvazione, rispose: — Cinque parole lo salvarono, le quali ti dirà
il conte Enrico». Ed erano _Deus propitius esto mihi peccatori_, che
proferì morendo. _Chronicum imaginis mundi_, 1595.

Dante incontra Manfredi nel Purgatorio, supponendo siasi pentito in
morte, ma deve restare in aspettazione tanto tempo quanto stette in
contumacia della santa Chiesa:

    Biondo era e bello e di gentile aspetto,
      Ma l’un de’ cigli un colpo avea diviso.
                        .... Io son Manfredi
      Nipote di Costanza imperatrice....
    Poscia ch’io ebbi rotta la persona
      Da due punte mortali, io mi rendei
      Pentito a quei che volentier perdona.
    Orribil furon li peccati miei,
      Ma la bontà divina ha sì gran braccia,
      Che prende ciò che si rivolve a lei...
    Per lor maledizion sì non si perde
      Che non possa tornar l’eterno amore
      Mentre che la speranza ha fior di verde....
                    ... L’ossa del corpo mio
    Or le bagna la pioggia e move ’l vento
      Di fuor del Regno quasi lungo ’l Verde
      Onde le trasmutò a lume spento.

Vedasi DAVANZATI, _Della seconda moglie di Manfredi_. Tra i più fedeli
a costui era stato Matteo da Termini, leggista reputato, e da quello
fatto consigliere e giudice della grancorte. Rotto il signor suo, nel
cui esercito combattè, fuggì in Sicilia, e caduto in grave infermità,
fece voto, se guariva, consacrarsi a Dio. Di fatto entrò agostiniano,
col nome di Agostino Novello celando la primitiva grandezza fra studj
e penitenze. Si ricoverò agli eremi di Siena, ma quivi il generale
dell’Ordine lo volle compagno, poi in Roma fu ordinato sacerdote, e da
Nicola IV scelto confessore e sacrista. Assunto generale dell’Ordine,
dopo due anni riuscì a liberarsene e tornare alla devota solitudine.
Bonifazio VIII il voleva alla sua corte, ma egli ritirato nell’eremo
di San Leonardo presso Siena, venne in grand’odore di santità, e quando
morì nel 1309, fu ascritto fra i beati. Vedi CAPECELATRO.

[399] «A vita mia non vidi la chiù bella vista». SPINELLI.

[400] _Cruorem eliciunt et medullas_. MALASPINA.

[401] Ap. MARTÈNE, _Thes. Anecd._, tom. II. pag. 524.

[402] _Quietem quæsivit, et ob hoc a vulgo ignominiam multam suscepit;
nam de eo carmina prava decantaverunt._ Joh. Vittodur. ap. ECCARD,
_Corpus Hist._, I. 5.

[403] Così un suo manifesto nella biblioteca dell’Accademia di Torino,
D. N. 38 f. 70. Pel resto vedi LUNIG, _Codex it. dipl._, II. 41.
_Protestatio Conradini_; e altri documenti dell’11 gennajo 1267, e 7
luglio 1268.

[404] Cont. del Baronio, al 1268.

[405] Ne fu testimonio il Malaspina, che particolareggia appienissimo
questi fatti, tutto compassione per i soccombenti: egli pretende che
i signori napoletani congiurassero con Enrico per farlo re di Sicilia
dopo vinto Carlo col nome di Corradino, il quale co’ suoi fedeli
sarebbe stato tolto di mezzo. Anche lo Spinelli scrisse in dialetto
pugliese il suo diario fino alla giornata di Tagliacozzo, ove forse
morì. Voglionsi aggiungere il _Chronicon Cavense_, pubblicato dal
PERTZ; la _Cronaca inedita_ del SALIMBENE; e varj documenti nuovi,
prodotti da SAINT-PRIEST nella _Histoire de Charles d’Anjou_, da
RAUMER, _Gesch. der Hohenstaufen_, da HUILLARD BRÉHOLLES, _Recherches
sur les monuments de la maison de Souabe_ e _Nouvelles Recherches sur
la mort de Conradin_, da JAGER, _Conradins Geschichte_, da DI CESARE,
_La colonna di Corradino_, ecc.

* Il sig. MINIERI RICCIO (_Alcuni fatti riguardanti Carlo I d’Angiò
dal_ 6 _agosto_ 1252 _al_ 30 _dicembre_ 1270, _tratti dall’Archivio
angioino di Napoli_, 1874) chiarì quei tempi, e come per Corradino
parteggiassero nel regno i Ghibellini e i Saraceni, e massime Reggio,
che fu sottomessa a forza.

[406] _Illa strage quæ in campo Beneventano facta fuit, hujus respectu
valde modica fuit_, scriveva Carlo al papa, _ap_. MARTÈNE, N. 690.

[407] _Sunt qui dicunt per pontificem et cardinales, ut Conradus et
cæteri in eorum potestatem et carcerem venirent, fuisse decretum. Quod
ne accideret, Carolus sategit._ RICOBALDO FERR. e PIPINO nei _Rer. It.
Scrip._, VIII. 137. IX. 684.

Dicono che il papa, interrogato dal re che dovesse farne del
prigioniero, rispondesse: — La vita di Corradino è morte di Carlo;
la vita di Carlo è morte di Corradino». Se il Giannone, nella sua
servilità ai re, che poi doveano ripagarlo di tal moneta, bevette
questa brutalità colla sua solita irriflessione, la trovò improbabile
perfino il Sismondi, così corrivo in tutto ciò che denigri i pontefici.
Anche il sardo cronista di Pisa e ghibellino scrive che Carlo mandò al
papa chiedendo «ciò che di loro dovesse fare», e che il papa rispose
che «non era consiglio di prete che altri andasse alla justizia».
Secondo il _Chron. imaginis mundi_, la risposta di Clemente fu: _De
Conradino filio iniquitatis vindictam non querimus, nec justitiam
denegamus_; nei _Monum. Hist. patriæ_.

[408] Presso i Bollandisti, _Acta SS. martii_, tom. III. p. 190.

[409] _Ut faciat rex de vitulo superstite victimam, Conradinum
recognoscentem sæpius contra matrem Ecclesiam deliquisse, nec minus
contra regem ipsum vehementer errasse, procuravit per quosdam Ecclesiæ
cardinales illuc propterea per sedem apostolicam destinatos absolvi._
MALASPINA.

[410] Nell’archivio di Stuttgard esiste il testamento di Corradino,
o piuttosto codicillo di testamento anteriore non pervenutoci,
dettato il 29 ottobre, presenti Giovanni Bricaudi sire di Nangey, e
quell’Erardo di Valery che avea dato a Carlo il suggerimento per cui
vinse la battaglia di Tagliacozzo. Provvede al pagamento d’alcuni
debiti; fa molti legati a monasteri germanici; ai duchi di Baviera suoi
zii lascia «tutti i beni patrimoniali e feudali con tutte le persone
d’ambo i sessi a lui appartenenti ne’ paesi germanici o ne’ latini», e
raccomanda loro Corrado e Federico d’Antiochia suoi cugini. Della madre
non fa cenno, non della sua fidanzata, che si suppone fosse Brigida
dei marchesi di Misnia: che non parlasse d’un erede a’ suoi diritti sul
trono di Sicilia è facile comprenderlo, dettando egli sotto gli occhi
di amici del nemico suo.

È tradizione destituita di fondamento che Elisabetta di Baviera (la
quale erasi rimaritata in Mainardo conte del Tirolo della casa di
Gorizia) venisse in persona, sovra una galea tutta nera, a raccogliere
il corpo del figlio, per farlo sepellire nella chiesa del Carmine da
lei fondata; e che in memoria di ciò que’ frati ponessero una statua
colla borsa in mano, statua che or mutila è abbandonata in un magazzino
del museo degli Studj. L’iscrizione che or accenna quel fatto, fu posta
il secolo passato per cura di Michele Vecchione.

Sotto Giovanni I, un cuojajo napoletano, di nome Domenico di Persio,
si ricordò di quell’infelice che i parenti principeschi aveano
dimenticato, e dalla regina si fe cedere il terreno dove era stato
ucciso, e vi fece erigere una cappella ed una colonna sormontata da
una croce colla Madonna e la Maddalena e il simbolo affettuoso del
pellicano. La confraternita de’ cuojaj la prese in cura, e vi facea
celebrare nelle solennità, finchè la cappella non bruciò nel 1785. La
colonna vedesi ancora al vestibolo della sacristia nella moderna chiesa
delle Anime del Purgatorio, e la croce staccatane è nella sacristia
stessa sovra un altare.

Ricordano Malaspini e dietro lui altri annalisti raccontano come al
supplizio assistesse Roberto conte di Fiandra, genero di Carlo, e che,
udita la sentenza, s’avventò al protonotaro esclamando: — Malnato!
tocca a te condannar un signore sì nobile e gentile?» e lo trafisse.
Colpo da francese: ma, per disgrazia de’ romanzieri, in un _Memoriale
del podestà di Reggio_, inserito nel tom. VIII. del _Rer. Ital.
Scrip._, si trova che il 18 ottobre Margherita di Borgogna, nuova
sposa di Carlo d’Angiò, pervenne a Reggio e vi si fermò, ed ivi giunse
a incontrarla Roberto alla fin del mese, quando appunto accadeva il
supplizio di Corradino; poi nel lib. iii. p. 215 del SUMMONTE, _Istoria
di Napoli_, è riferito un diploma reale del 15 dicembre seguente, dato
per mano di maestro Goffredo di Belmonte cancelliere e Roberto di Bari
protonotaro del regno.

Ogni scolaretto ha inteso raccontare che Corradino dal palco gettò
un guanto, come segno che invitava alla vendetta il suo erede, che
era Pietro d’Aragona, al quale fu portato da Giovanni di Procida
o da Enrico di Waldburg. Questo fatto non appare in alcuno storico
napoletano avanti il Collenuccio; ma prima ne avea parlato Giovanni
abate di Victring in Carintia, che fece una cronaca sin al 1344;
autorità lontana di tempo e di luogo. Del resto, come c’entrava
Pietro d’Aragona? Costui avea sposato Costanza figlia di Manfredi, da
Corradino ritenuto per usurpatore e spergiuro; possibile ora volesse
designarlo come erede? Per giustificare l’assalto della Sicilia, Pietro
non cercò altri titoli che la chiamata del popolo, non allegò questo
guanto nè la successione di Corradino, bensì quella di Manfredi. Da
Federico II era nata legittimamente Margherita di Svevia maritata in
Alberto langravio di Turingia, alla quale avrebbe potuto competere
l’eredità degli Hohenstaufen, se altrimenti non n’avesse già disposto
la spada, e lei in fatti aveva il re Corrado indicata erede ove si
estinguesse la linea mascolina; e suo figlio Federico non dimenticò i
suoi diritti al regno di Sicilia, e ne prese il titolo, sotto il quale
diede concessioni e ricevette ambasciate dalle città lombarde e dalle
sicule.

[411] _Ep. Rodulphi_, ap. RAYNALDI.

[412] _Jactatis inanibus verborum lenociniis, oratorem, quam, rapto
contra Tartaros exercitu, Christianum imperatorem agere malebat._ Ep.
di Gregorio IX, ap. M. PARIS.

[413] VILLANI, lib. VI. 36.

[414] Giaciono negli archivj massimamente di Genova i contratti dei
signori francesi che davano in pegno le loro terre; e per cura di re
Luigi Filippo ne fu tratta la serie de’ signori che parteciparono a
quelle imprese, e i cui nomi e gli stemmi ornarono poi la sala delle
crociate nel palazzo di Versailles.

[415] Lettera del 27 maggio 1267, ap. MARTENE, nº 471.

[416] Carlo d’Angiò e suo nipote Filippo re di Francia erano andati
a Viterbo per sollecitare i cardinali a nominare il nuovo papa. Ivi
stava pure Enrico figliuolo di Ricardo di Cornovaglia imperatore
eletto; e vi capitò anche Guido di Monforte, vicario di Carlo in
Toscana. Per vendicare il conte Simone suo padre, ucciso in Inghilterra
come ribelle, costui entrò in chiesa, mentre dicevasi messa, scannò
Enrico ed uscì. Ma alcuno gli disse: — Non ti ricordi che tuo padre
fu anche strascinato per le vie?» Ed egli rientrato prese pe’ capelli
il cadavere, e lo trasse fuori; e i due re stettero a vedere, senza
impedire nè risentirsi. Più tardi l’omicida fu côlto, e terminò la vita
nelle carceri di Sicilia.

[417] DA CANALE, _Cronaca veneta_, in francese, CLIX.

[418] _Istorie pistolesi_ ad ann.; BILIOTTI, _Cron._, cap. XXXV.

[419] QUARESMIUS, _Elucidatio Terræsanctæ_. — Gli atti di re Roberto
sono riferiti nella bolla _Gratias agimus_ data da Clemente VI il 2
dicembre 1342 da Avignone.

[420] — Se la santità vostra (dic’egli al papa) volesse informarsi
quanto costerà ogni bisogno, e quali pratiche da imprendersi coi
Tartari, rispondo che in tre anni quella spesa ascenderebbe a ventuna
volte centomila fiorini, contando il fiorino a due soldi di grossi
di Venezia; cioè settecentomila fiorini di rimbuono ogni anno per
stipendj, munizioni, e mantener buono accordo coi Tartari; e per
vascelli, armamento, castrametazione, rimonte, trecentomila fiorini in
tre anni; in tutto settecentomila fiorini all’anno». _Secreta_, lib.
II. p. i. c. 4.

Questo cenno ajuta a conoscere i valori d’allora. Poniamo che l’uomo a
cavallo costi tre volte il pedone: se un esercito di quindicimila fanti
e trecento cavalieri costa 600,000 fiorini annui, uno di diecimila
fanti con millequattrocento cavalli deve costarne 535,849: aggiungi
300,000 fiorini per le prime spese della spedizione, saranno 835,849
fiorini. Il Sanuto ragguaglia il fiorino a due soldi di grossi di
Venezia; onde questa spedizione dovea costare 1,671,789 soldi di
grossi. Il soldo era la ventesima parte della lira, e la lira valeva
dieci ducati, i quali allora doveano conguagliare a diciassette franchi
d’oggi. Tale esercito dovea dunque costare 14,210,282, cioè ogni uomo
annui mille franchi.

Si può avere la riprova di questa stima comparandola ai valori
fissi delle grasce. Il Sanuto ce ne porge il mezzo, dicendo: —
La libbra di biscotto costa quattro denari e un terzo. La razione
giornaliera di un uomo essendo una libbra e mezzo, costerà denari
sei e mezzo; quarantacinque libbre consumate da un uomo in trenta
giorni costeranno sedici soldi e tre denari, moneta piccola: e in
dodici mesi, cinquecentoquaranta libbre di biscotto saranno costate
sei soldi di grossi, un grosso e quattro denaretti». Quest’ultima
somma dunque rappresentava a que’ tempi 540 libbre di pane; 1,671,790
soldi dovevano rappresentarne 149,218,334. Tale quantità equivaleva a
17,177,145 libbre metriche. Ponendo quel pane a 20 centesimi, darebbero
14,235,409. I due computi servono dunque di riprova un all’altro.

Potrebbe tentarsi lo stesso calcolo sul vino, le carni salate, i
legumi, e così via; ma la variabilità di valore di tali comestibili
e l’incertezza sulle misure antiche renderebbero troppo ipotetica la
stima. Al sommar dei conti però avremo che per nutrire un uomo a pane,
vino, carne salata, fave, cacio voleansi l’anno dodici soldi di grossi,
cioè lire 102.

[421] _Thesaurus regis Franciæ acquisitionis Terræsanctæ de ultra mare,
nec non sanitatis corporis ejus, et vitae ipsius prolungationis, ac
etiam cum custodia propter venenum._

[422] _Ad Nicolaum V pontificem strategicon adversus Turcas._

[423] _Par._, IX. 126; e nel XV,

    Dietro gli andai incontro alla nequizia
      Di quella legge, il cui popolo usurpa,
      Per colpa de’ pastor, vostra giustizia.

[424] Sta negli archivj di corte a Torino il conto del viaggio di esso
duca in Oriente.

Amedeo III di Savoja nel 1147 volendo crociarsi, prese a prestito
dal monastero di San Maurizio d’Agaceno una tavola doro del peso di
sessantacinque marchi, guarnita di pietre preziose.

[425] GHIRARDACCI, _St. di Bologna_, lib. IV.

[426] MAFFEI, _Notizie generali sopra Verona_.

È nota la storiella dell’asino che condusse Maria in Egitto, e infine
capitò a Verona, o chi dice a Genova.

Lo statuto di Verona del 1228 porta che il podestà giura: _Eum
peregrinorum post crucem, qui ivit vel ibit ultra mare, defendam in
suis possessionibus rerum mobilium et immobilium vel sese moventium,
quas detinuit vel detinebit sine litis inquietudine usque ad crucem
susceptam; si tamen reliquerit procuratorem, qui possit agere
et conveniri de quasi re mobili... De rebus vero immobilibus eis
absentibus jus non dicatur._

[427] Nella _Storia d’Incisa e del celebre suo marchesato_ (Asti 1810)
è riferita una carta del 1204 fatta colà, ove dicesi che Bonifazio
marchese di Monferrato regalò al Comune un pezzo della santa croce e
l’ottava parte d’uno stajo d’un grano color d’oro e parte bianco, non
prima usato e portato dalla Natolia, e detto _melica_. Il documento
dev’essere spurio, nè del grano turco appare memoria prima della
scoperta dell’America. Però nell’archivio vescovile di Bergamo trovo un
atto rogato da Montenario de’ Papi _die IV exeunte octobri_ del 1249,
ove Alberto di Terza vescovo investe a titolo di perpetua enfiteusi
i sindaci del comune di Sorisole di tutta la decima appartenente al
vescovado ne’ territorj di Sorisole e Poscante, un sestario di vino,
una _corbam de loa panici quæ extimatur duo sextaria_, etc. Anche oggi
chiamasi _loa_ lo spigone del turco, il quale pure è detto _panico_
in molti luoghi. Questo documento, da niuno osservato, ch’io sappia,
merita dunque qualche attenzione.

[428] Delle navi spedite da Venezia in ajuto di san Luigi una era lunga
centotto piedi, larga settanta; una centodieci per settanta; nessuna
meno di ottanta. MARIN SANUTO.

[429] L’_Iter siriacum_ del Petrarca è una descrizione del viaggio a
Gerusalemme, diretta a Giovanni da Milano, che probabilmente era un
Mandelli.

Lionardo di Nicolò Frescobaldi fiorentino (il cui viaggio fu edito dal
Manzi il 1817) nel 1384 passava in Palestina, per tutto venerando e
cercando reliquie, e noverando quelle che vide a Venezia, in Egitto,
poi in Palestina; finchè «in capo d’undici mesi e mezzo rientrammo
in casa nostra, dando consolazione alle nostre famiglie. Trovammo a
Vinegia molti pellegrini franceschi e alquanti viniziani, fra’ quali
fu messer Remigi Soranzi di Vinegia, il quale convitò una sera a cena
tutti quelli che doveano andare al Sepolcro, e fecesi grande onore,
e la sua casa parea una casa d’oro, ed avvi più camere che poco vi si
vede altro che oro e azzurro fino; e costògli da duemila ducati, e bene
tremila ve ne spese poi lui». Andò con lui Simone Sigoli, del quale
pure fu nel 1822 trovato il viaggio, di schiettissima dettatura, e
col lungo catalogo di tutti i perdoni che si aveano in Terrasanta. Del
1431 vi tornò la terza volta fra Mariano da Siena, del quale parimenti
teniamo la descrizione: — In sulla terza, col nome dello sviscerato
ed innamorato Gesù entrammo nella santa città, e nella prima entrata,
chi vi va in atto di peregrinazione confesso e pentito, si ha plenaria
indulgenza e remissione di tutti i peccati; e chi vuole piaceri e
consolazioni spirituali, faccia questo cammino. Io per me lo dico,
che mai non seppi che consolazione spirituale si fosse se non qui,
e passa tutti i cammini, sia qual si vuole». Egli assicura che «il
mezzo del mondo _ad literam_ viene in mezzo fra ’l luogo dove Cristo
fu crocifisso e dove resuscitò... Rimpetto alla natività, scendendo
tre scaglioni, si è quello santo presepio, nel quale la dolcissima
Madre riposò il suo dolcissimo Figliuolo Gesù piccolino; e qui il bue
e l’asino l’adorarono, e feciongli buona compagnia. Questo è il più
devoto luogo che io mai vedessi; ogni cosa è un sasso; la mangiatoja
è tutta foderata di bellissimi marmi; allato si ha un altare. Dissivi
messa... ed ebbine la maggior consolazione del mondo. Tuttavia mi parea
avere quell’amoroso Bambino dinanzi gli occhi nella mangiatoja; e così
tutti gli altri peregrini si comunicano. Tutta la notte non possono
stare i peregrini in chiesa nè nessun cristiano, perchè vi stanno que’
Saracini che ci accompagnano, ed hanno grandissima devozione al luogo
della natività di Cristo».

Francesco Baldelli nel 1551 tradusse in italiano la _Prima Crociata_
di Roberto Monaco; ed è commovente l’entusiasmo de’ pellegrini al
primo vedere la città santa: — O quante lagrime, pietosissimo Dio e
giustissimo Signore, sparsero gli occhi dell’esercito tuo fedelissimo,
allorachè per loro si videro le mura della terrena Gerusalemme! Quindi
tosto chinandosi verso la terra, con la bocca e col capo salutarono
divotamente il santissimo sepolcro del corpo suo sacratissimo, ed
appresso adoraron te, che morto in esso giacesti, come quello che siedi
alla destra del Padre, come quel giudice che venir dèi a giudicar le
cose tutte. Ora sì che si può veramente dire che per te fosse addolcito
il cuore di ciascuno, e che dove prima era di pietra, da te levato, fu
dato loro di carne; e nel mezzo di loro mandasti lo Spirito Santo».





Nota del Trascrittore

Ortografia e punteggiatura originali sono state mantenute, correggendo
senza annotazione minimi errori tipografici. In particolare il testo
in greco è stato trascritto tal quale, senza alcuna correzione; si è
proceduto in modo analogo per l'equazione nella nota 334 pag. 403.

*** END OF THE PROJECT GUTENBERG EBOOK STORIA DEGLI ITALIANI, VOL. 6 (DI
15) ***

Updated editions will replace the previous one--the old editions will
be renamed.

Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the
United States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg-tm electronic works to protect the PROJECT GUTENBERG-tm
concept and trademark. Project Gutenberg is a registered trademark,
and may not be used if you charge for an eBook, except by following
the terms of the trademark license, including paying royalties for use
of the Project Gutenberg trademark. If you do not charge anything for
copies of this eBook, complying with the trademark license is very
easy. You may use this eBook for nearly any purpose such as creation
of derivative works, reports, performances and research. Project
Gutenberg eBooks may be modified and printed and given away--you may
do practically ANYTHING in the United States with eBooks not protected
by U.S. copyright law. Redistribution is subject to the trademark
license, especially commercial redistribution.

START: FULL LICENSE

THE FULL PROJECT GUTENBERG LICENSE
PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg-tm mission of promoting the free
distribution of electronic works, by using or distributing this work
(or any other work associated in any way with the phrase "Project
Gutenberg"), you agree to comply with all the terms of the Full
Project Gutenberg-tm License available with this file or online at
www.gutenberg.org/license.

Section 1. General Terms of Use and Redistributing Project
Gutenberg-tm electronic works

1.A. By reading or using any part of this Project Gutenberg-tm
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg-tm electronic works in your
possession. If you paid a fee for obtaining a copy of or access to a
Project Gutenberg-tm electronic work and you do not agree to be bound
by the terms of this agreement, you may obtain a refund from the
person or entity to whom you paid the fee as set forth in paragraph
1.E.8.

1.B. "Project Gutenberg" is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg-tm electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg-tm electronic works if you follow the terms of this
agreement and help preserve free future access to Project Gutenberg-tm
electronic works. See paragraph 1.E below.

1.C. The Project Gutenberg Literary Archive Foundation ("the
Foundation" or PGLAF), owns a compilation copyright in the collection
of Project Gutenberg-tm electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg-tm mission of promoting
free access to electronic works by freely sharing Project Gutenberg-tm
works in compliance with the terms of this agreement for keeping the
Project Gutenberg-tm name associated with the work. You can easily
comply with the terms of this agreement by keeping this work in the
same format with its attached full Project Gutenberg-tm License when
you share it without charge with others.

1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg-tm work. The Foundation makes no
representations concerning the copyright status of any work in any
country other than the United States.

1.E. Unless you have removed all references to Project Gutenberg:

1.E.1. The following sentence, with active links to, or other
immediate access to, the full Project Gutenberg-tm License must appear
prominently whenever any copy of a Project Gutenberg-tm work (any work
on which the phrase "Project Gutenberg" appears, or with which the
phrase "Project Gutenberg" is associated) is accessed, displayed,
performed, viewed, copied or distributed:

  This eBook is for the use of anyone anywhere in the United States and
  most other parts of the world at no cost and with almost no
  restrictions whatsoever. You may copy it, give it away or re-use it
  under the terms of the Project Gutenberg License included with this
  eBook or online at www.gutenberg.org. If you are not located in the
  United States, you will have to check the laws of the country where
  you are located before using this eBook.

1.E.2. If an individual Project Gutenberg-tm electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase "Project
Gutenberg" associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg-tm
trademark as set forth in paragraphs 1.E.8 or 1.E.9.

1.E.3. If an individual Project Gutenberg-tm electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg-tm License for all works
posted with the permission of the copyright holder found at the
beginning of this work.

1.E.4. Do not unlink or detach or remove the full Project Gutenberg-tm
License terms from this work, or any files containing a part of this
work or any other work associated with Project Gutenberg-tm.

1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg-tm License.

1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg-tm work in a format
other than "Plain Vanilla ASCII" or other format used in the official
version posted on the official Project Gutenberg-tm website
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original "Plain
Vanilla ASCII" or other form. Any alternate format must include the
full Project Gutenberg-tm License as specified in paragraph 1.E.1.

1.E.7. Do not charge a fee for access to, viewing, displaying,
performing, copying or distributing any Project Gutenberg-tm works
unless you comply with paragraph 1.E.8 or 1.E.9.

1.E.8. You may charge a reasonable fee for copies of or providing
access to or distributing Project Gutenberg-tm electronic works
provided that:

* You pay a royalty fee of 20% of the gross profits you derive from
  the use of Project Gutenberg-tm works calculated using the method
  you already use to calculate your applicable taxes. The fee is owed
  to the owner of the Project Gutenberg-tm trademark, but he has
  agreed to donate royalties under this paragraph to the Project
  Gutenberg Literary Archive Foundation. Royalty payments must be paid
  within 60 days following each date on which you prepare (or are
  legally required to prepare) your periodic tax returns. Royalty
  payments should be clearly marked as such and sent to the Project
  Gutenberg Literary Archive Foundation at the address specified in
  Section 4, "Information about donations to the Project Gutenberg
  Literary Archive Foundation."

* You provide a full refund of any money paid by a user who notifies
  you in writing (or by e-mail) within 30 days of receipt that s/he
  does not agree to the terms of the full Project Gutenberg-tm
  License. You must require such a user to return or destroy all
  copies of the works possessed in a physical medium and discontinue
  all use of and all access to other copies of Project Gutenberg-tm
  works.

* You provide, in accordance with paragraph 1.F.3, a full refund of
  any money paid for a work or a replacement copy, if a defect in the
  electronic work is discovered and reported to you within 90 days of
  receipt of the work.

* You comply with all other terms of this agreement for free
  distribution of Project Gutenberg-tm works.

1.E.9. If you wish to charge a fee or distribute a Project
Gutenberg-tm electronic work or group of works on different terms than
are set forth in this agreement, you must obtain permission in writing
from the Project Gutenberg Literary Archive Foundation, the manager of
the Project Gutenberg-tm trademark. Contact the Foundation as set
forth in Section 3 below.

1.F.

1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg-tm collection. Despite these efforts, Project Gutenberg-tm
electronic works, and the medium on which they may be stored, may
contain "Defects," such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.

1.F.2. LIMITED WARRANTY, DISCLAIMER OF DAMAGES - Except for the "Right
of Replacement or Refund" described in paragraph 1.F.3, the Project
Gutenberg Literary Archive Foundation, the owner of the Project
Gutenberg-tm trademark, and any other party distributing a Project
Gutenberg-tm electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.

1.F.4. Except for the limited right of replacement or refund set forth
in paragraph 1.F.3, this work is provided to you 'AS-IS', WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.

1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.

1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg-tm electronic works in
accordance with this agreement, and any volunteers associated with the
production, promotion and distribution of Project Gutenberg-tm
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg-tm work, (b) alteration, modification, or
additions or deletions to any Project Gutenberg-tm work, and (c) any
Defect you cause.

Section 2. Information about the Mission of Project Gutenberg-tm

Project Gutenberg-tm is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.

Volunteers and financial support to provide volunteers with the
assistance they need are critical to reaching Project Gutenberg-tm's
goals and ensuring that the Project Gutenberg-tm collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg-tm and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at
www.gutenberg.org

Section 3. Information about the Project Gutenberg Literary
Archive Foundation

The Project Gutenberg Literary Archive Foundation is a non-profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation's EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state's laws.

The Foundation's business office is located at 809 North 1500 West,
Salt Lake City, UT 84116, (801) 596-1887. Email contact links and up
to date contact information can be found at the Foundation's website
and official page at www.gutenberg.org/contact

Section 4. Information about Donations to the Project Gutenberg
Literary Archive Foundation

Project Gutenberg-tm depends upon and cannot survive without
widespread public support and donations to carry out its mission of
increasing the number of public domain and licensed works that can be
freely distributed in machine-readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular
state visit www.gutenberg.org/donate

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.

Please check the Project Gutenberg web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate

Section 5. General Information About Project Gutenberg-tm electronic works

Professor Michael S. Hart was the originator of the Project
Gutenberg-tm concept of a library of electronic works that could be
freely shared with anyone. For forty years, he produced and
distributed Project Gutenberg-tm eBooks with only a loose network of
volunteer support.

Project Gutenberg-tm eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.

Most people start at our website which has the main PG search
facility: www.gutenberg.org

This website includes information about Project Gutenberg-tm,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.
